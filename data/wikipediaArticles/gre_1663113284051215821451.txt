
## Χερσόνησος του Σινά

Η Χερσόνησος του Σινά ή το Σινά (Αραβικά: سيناء ) είναι μια τριγωνικού σχήματος ασιατική χερσόνησος περίπου 60.000 τετραγωνικών χιλιομέτρων που συνδέει την Ασία με την Αφρική και πολιτικά ανήκει στην Αίγυπτο. Έχει πληθυσμό περίπου 1.400.000 άτομα.

# Όρια 

Βρίσκεται στην Α.ΝΑ. λεκάνη της Μεσογείου από την οποία και ορίζεται από Β. Από Α. ορίζεται από τον Κόλπο της Άκαμπα ή Κόλπο του Εϊλάτ, που αποτελεί προέκταση του ανατολικού σκέλους της Ερυθράς θάλασσας, προς Ν. ομοίως από την Ερυθρά θάλασσα, και προς Δ. από το δυτικό σκέλος της Ερυθράς, τον αρχαίο Ηρωοπολιτικό κόλπο ή Κόλπο τoυ Σουέζ, όπως αποκαλείται σήμερα.

# Μορφολογία 

H χερσόνησος του Σινά είναι τριπλάσια σε έκταση της Πελοποννήσου, χώρα κατάξερη, ορεινή και αμμώδης. Ειδικότερα το νότιο τμήμα αυτής αποτελεί ένα σύμπλεγμα ορεινών όγκων, το υψηλότερο των οποίων είναι το όρος Σινά ή Τζεμπέλ Κατερίν με υψόμετρο περίπου 2.650 μ. στους πρόποδες του οποίου και βρίσκεται η ιστορική και σπουδαία Μονή του Σινά. Άλλες κορυφές του ίδιου ορεινού όγκου είναι το Ντζεμπέλ Μούσα (= όρος του Μωυσή), με υψόμετρο 2.990μ. και το Ντζεμπέλ Σερβέλ ύψους 2.060 μ. Η περιοχή αυτή είναι και η πλέον σεισμόπληκτη απ΄ όλη την ευρύτερη περιοχή.

# Υπέδαφος 

Το υπέδαφος της χερσονήσου του Σινά είναι πλούσιο σε χαλκό, σίδηρο, πορφυρίτη, και άλλα μέταλλα ενώ υφίστανται πολλά λατομεία και μεταλλεία μερικά των οποίων χρονολογούνται από την 3η χιλιετία π.Χ.. Τελευταία ανευρέθηκαν και κάποια κοιτάσματα πετρελαίου, σε απόσταση 50 χμ. από την περιοχή του Ασσάλ, που η εκμετάλλευσή τους ξεκίνησε συστηματικά μετά τον Β΄ Παγκόσμιο Πόλεμο. Σημειώνεται ότι κοντά στη περιοχή του Σουέζ υφίστανται πολλές θερμοπηγές καλούμενες Πηγές του Μωυσή και νοτιότερα αυτών οι Θέρμες των Φαραώ καθώς και οι λεγόμενες Δώδεκα πηγές.

# Κλίμα 

Το κλίμα στη περιοχή του Σινά είναι τελείως ξηρό, οι βροχοπτώσεις είναι σπάνιες και το χιόνι άγνωστο. Κάποιοι μικροί χείμαρροι που υπάρχουν το Καλοκαίρι είναι κατάξεροι. Συνεπώς και η χλωρίδα στη περιοχή αυτή είναι υποτυπώδης.

# Χλωρίδα - Πανίδα 

Τα μόνα δέντρα που απαντώνται κι αυτά σπάνια είναι η μυρίκη (τάρφας) και κάποιο είδος ακακίας (σαγιάλ), αφθονούν όμως οι φοίνικες. Κάποια δέντρα που καταφέρνουν και επιβιώνουν μετά από προσπάθειες των μοναχών της μονής και γύρω από την ιστορική μονή είναι συκιές, αχλαδιές, ελιές, καθώς και αμπέλια. Κύρια κατοικίδια ζώα είναι οι καμήλες, οι κότες και λίγες κατσίκες, ενώ από τα άγρια είναι κυρίως φίδια, ποντίκια, σαύρες, ως και αετοί, κοράκια και άλλα. Πλούσιος είναι ενάλιος πλούτος των ακτών της χερσονήσου, ενώ θεωρείται ο σημαντικότερος του κόσμου ειδικότερα σε κοράλλια.

# Παρατηρήσεις 

Η Χερσόνησος του Σινά κατά τον Πόλεμο των έξι ημερών κατελήφθη από το Ισραήλ, αλλά αργότερα αποδόθηκε ξανά στην Αίγυπτο.
