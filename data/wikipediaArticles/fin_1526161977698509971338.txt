
## Paul-Henri Mathieu

Paul-Henri Mathieu (s. 12. tammikuuta 1982 Strasbourg, Ranska) on ranskalainen tennispelaaja. Hän on vuonna 1999 alkaneella urallaan ehtinyt voittaa neljä ATP-turnausta kaksinpelissä ja yhden nelinpelissä. Genevessä, Sveitsissä asuvaa oikeakätistä Mathieuta valmentaa tällä hetkellä Olivier Malcor.
Parhaimmillaan Mathieu on ollut maailmanlistan sijalla 12 kaksinpelissä (huhtikuussa 2008) ja sijalla 103 nelinpelissä (syyskuussa 2008). Hän on voittanut kaksinpelin ATP-turnauksen vuonna 2002 Moskovassa ja Lyonissa sekä vuonna 2007 Casablancassa ja Gstaadissa. Syyskuussa 2008 hän voitti Bukarestin nelinpeliturnauksen parinaan Nicolas Devilder.
Grand Slam -turnauksissa Mathieu on parhaimmillaan yltänyt neljännelle kierrokselle; tämä häneltä onnistui Australian avoimissa vuosina 2006 ja 2008, Ranskan avoimissa vuosina 2002 ja 2008 sekä Wimbledonissa vuosina 2007 ja 2010. Yhdysvaltain avoimissa hän on parhaimmillaan edennyt kolmannelle kierrokselle vuosina 2004 ja 2010.

# Lähteet 

Paul-Henri Mathieu ATP:n sivuilla (englanniksi)
