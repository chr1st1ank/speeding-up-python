
## Μανάγουλη Φωκίδας

Η Μανάγουλη βρίσκεται στον Δήμο Δωρίδος του Νομού Φωκίδος, στο κέντρο της πεδιάδας του ποταμού Μόρνου. Η Τοπική Κοινότητα Μανάγουλης, με συνολικό πληθυσμό 579 κατοίκους, περιλαμβάνει τη Μανάγουλη, με 321 κατοίκους, και τους οικισμούς Λόγγος, με 168 κατοίκους, και Χιλιαδού (περίπου 4 χλμ. Ν.Α. της Μανάγουλης, στην παραλία του Κορινθιακού), με 90 κατοίκους. Ακόμη, στα νότια της Μανάγουλης βρίσκονται τα Κουτσούκια, θερινός παραθαλάσσιος οικισμός με λιγοστά σπίτια.
Καθεδρικός Ναός του χωριού είναι αυτός των Αγίων Κωνσταντίνου και Ελένης. Το εξωκλήσι της Ζωοδόχου Πηγής (Παναγία Φανερωμένη), που είναι χτισμένο πάνω σε λόφο στο χώρο αρχαίου ναού του Απόλλωνος και που στον περίβολό του υπάρχουν κατάλοιπα αρχαίου άλσους ελαιών, πανηγυρίζει την Παρασκευή του Πάσχα. Γίνεται ένα πολύ μεγάλο πανηγύρι και γιορτάζει όλο το χωριό. Ανατολικά της εκκλησίας (στη θέση Γουβός) τοποθετείται η αρχαία πόλη των Ερυθρών, που την αναφέρει ο Θουκυδίδης. Στη Χιλιαδού υπάρχουν ξενοδοχεία και ενοικιαζόμενα καταλύματα, εκτεταμένη πλαζ για θαλασσινά μπάνια και ρεμέτζο σκαφών αναψυχής.
Οι κάτοικοι της περιοχής ασχολούνται με την γεωργία, την κτηνοτροφία και την αλιεία. Παράγουν καλαμπόκι, τριφύλλι και εσπεριδοειδή.
Επίσης υπάρχει ο Λαογραφικός Περιβαλλοντικός Σύλλογος Μανάγουλης που ιδρύθηκε το περασμένο καλοκαίρι με σκοπό, μεταξύ των άλλων, την αναζήτηση, μελέτη και προβολή της ιστορίας και των λαογραφικών στοιχείων του χωριού και της ευρύτερης περιοχής.
Μια πρώτη ενέργεια του Συλλόγου είναι η συγκέντρωση φωτογραφικού υλικού, κυρίως από παλαιότερες εποχές, και η δημοσιοποίησή του.
Στα βορειοδυτικά βρίσκεται ο οικισμός Ρούτσος (εκ του Ρότσος=πέτρα).

# Αθλητισμός 

Ο Α.Ο. Δωρικός είναι αθλητικός σύλλογος της Φωκίδας, με έδρα το χωριό Μανάγουλη της επαρχίας Δωρίδας.
Η μεγαλύτερη διάκριση στην ιστορία του είναι η κατάκτηση του πρωταθλήματος της Α΄Κατηγορίας Ε.Π.Σ. Φωκίδας και η συμμετοχή του στο Ειδικό πρωτάθλημα της Ε.Π.Ο. για την άνοδο στη Δ΄Εθνική κατηγορία, την περίοδο 1998-99, με προπονητή το Νόνι Λίμα. 

Το 2010, και ενώ Πρόεδρος και Αντιπρόεδρος στο Διοικητικό Συμβούλιο ήταν δύο αδέλφια από τη Μανάγουλη, ο Ανδρέας και Βασίλης Νίτσος, ο Δωρικός αναδείχθηκε για 2η φορά στα χρονικά πρωταθλητής Φωκίδας, αλλά δεν δήλωσε συμμετοχή στο Περιφερειακό Πρωτάθλημα, λόγω οικονομικών κυρίως προβλημάτων.
Για τις επόμενες δύο ποδοσφαιρικές περιόδους 2010-2011 και 2011-2012 το σωματείο παρέμεινε ανενεργό. Το 2012 έχοντας στο τιμόνι πάλι τα δύο αδέρφια Ανδρέα και Βασίλη Νίτσο, δηλώνει συμμετοχή στο Β' τοπικό Πρωτάθλημα της Ε.Π.Σ. Φωκίδας, όπου βγαίνει και πρωταθλητής, και παίρνει την άνοδο στο Α' τοπικό. Το σωματείο έχει πλέον μετονομαστεί σε Α.Ο. ΔΩΡΙΕΙΣ διατηρώντας την έδρα του καθώς και την Δωρική περικεφαλαία που υπήρχε στο σήμα του μπροστά από μια ασπίδα και ένα ξίφος, πλαισιωμένη με δάφνες. Στις 18 Φεβρουαρίου του 2015 η ομάδα αναδείχθηκε Κυπελλούχος Φωκίδας, επικρατώντας στον Τελικό του γηπέδου της Άμφισσας με σκορ 1-0 του Αστέρα Ιτέας.

# Πηγές 

Το ηλεκτρονικό αρχείο της εφημερίδας "ΑΘΛΗΤΙΚΗ ΗΧΩ
Αρχείο της Ε.Π.Σ. Φωκίδας
Φωκίδα ΣΠΟΡ
Εφημερίδα ΕΝ ΔΕΛΦΟΙΣ

# Παραπομπές 

