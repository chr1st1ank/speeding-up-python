
## Matteo Priamo

Matteo Priamo (s. 20. maaliskuuta 1982 Castelfranco Veneto) on Italialainen maantiepyöräilijä. Hän ajoi ammattilaisena vuosina 2006−2008 edustaen joukkuetta, joka tunnettiin vuoteen 2007 saakka nimellä Ceramica Panaria ja sittemmin CSF Group Navigare.
Priamo voitti vuonna 2005 yhden päivän kilpailut GP Città di Felino ja Trofeo G. Bianchin. Seuraavana vuonna hän sijoittui kolmanneksi Tirreno–Adriaticon mäkikilpailussa. Vuonna 2007 hän voitti toisen etapin Circuit de Lorraine -ajossa ja sijoittui toiseksi Giro di Toscana -kilpailussa.
Priamo voitti vuonna 2008 kolmannen ja viidennen osuuden International Presidency Turkey Tour -kilpailussa. Saman vuoden Italian ympäriajossa hän voitti kuudennen etapin kukistettuaan loppukirissä Alan Pérezin. Kaksikko oli irtautunut muutamaa kilometriä aiemmin 11 miehen kärkiryhmästä.
Vuonna 2009 Priamo sai neljän vuoden kilpailukiellon dopingaineiden välittämisestä joukkuekaverilleen Emanuele Sellalle.

# Lähteet 

Matteo Priamo Trap-Friis -tietokannassa (englanniksi)
Matteo Priamo cyclingarchives.com-tietokannassa (englanniksi)

# Viitteet 

