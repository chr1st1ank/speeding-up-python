
## Balázs János (nyelvész, 1907–1989)

Balázs János (Nagyszeben, 1907. szeptember 3. – 1989) magyar nyelvész, tankönyvíró.

# Életútja 

Középiskolát Nagyszebenben, Gyulafehérváron és a kolozsvári református kollégiumban végzett, a kolozsvári Ferdinand-egyetemen a román és magyar nyelv és irodalom szakon szerzett tanári képesítést. 1929-től a nagyenyedi Bethlen Gábor Kollégiumban, 1933-tól a kolozsvári református kollégiumban, 1948-tól a Brassai Sámuel Líceumban tanított, 1949-től a Bolyai, majd a Babeș-Bolyai Tudományegyetem nyelvtudományi karán működött, 1952-től nyugalomba vonulásáig egyetemi előadótanár volt.
1949-ben Szabédi Lászlóval közösen szerkesztett magyar irodalmi olvasókönyvet, társszerzője a magyar tannyelvű iskolák számára kiadott román nyelvkönyveknek.
Helyesen románul című kiadványról a következőket írták 2008-ban: „Két évtized után, 1960-ban újra igényes román nyelvtan Bukarestben látott napvilágot. A három kolozsvári nyelvész, Ádám Zsigmond, Balázs János és Balázs László máig használható kézikönyvet írt. Erről Emil Petrovici, akadémikus joggal írhatta az előszóban, hogy ez a munka «a nyelvkönyv és a nyelvtan között áll», ugyanis a román nyelvtan törvényszerűségeit magyarul magyarázza, példák, gyakorlatok és fordítások révén segíti az elméleti ismeretek alkalmazását, illetőleg a román és magyar nyelv közötti különbségek és hasonlóságok elemzését. Ezelőtt ötven évvel a román nyelvészek szerint is a kétnyelvűség kérdése megkerülhetetlen.”

# Kötete 

Helyesen románul (Ádám Zsigmonddal és Balázs Lászlóval, 1960, újabb kiadás 1962, javítva és bővítve 1971).

# Források 

Romániai magyar irodalmi lexikon: Szépirodalom, közírás, tudományos irodalom, művelődés I. (A–F). Főszerk. Balogh Edgár. Bukarest: Kriterion. 1981. 
Gaal György: Akik a magyartanárokat képezték. Házsongárdi séta sírjaik közt. Helikon, XXVII. évf. 13. sz. (2016. júl. 10.)
