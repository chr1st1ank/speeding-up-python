
## Γιάννης Νταγκίνης

Ο Γιάννης Νταγκίνης (γεν. Αιγάλεω 4 Μαρτίου 1963) είναι Έλληνας παλαίμαχος ποδοσφαιριστής, διεθνής με την Εθνική ομάδα των Νέων, που αγωνιζόταν σε όλες τις θέσεις της άμυνας, αλλά και σε εκείνη του ανασταλτικού μέσου.

# Βιογραφία 

Ξεκίνησε από το εφηβικό τμήμα του Αιγάλεω το 1978 και προωθήθηκε στην πρώτη ομάδα από την περίοδο 1982-83, κατακτώντας μάλιστα και τον τίτλο του πρωταθλητή Β΄Εθνικής, με τη λήξη της πρώτης του εκείνης χρονιάς. Συνέχισε με το Αιγάλεω και στην Επαγγελματική Α΄Εθνική το 1983-84 με προπονητή το Γιάννη Μαντζουράκη.
Κατά το διάστημα 1980-1982 είχε 12 συμμετοχές στην Εθνική Ομάδα των Νέων, με προπονητή τον Στέφανο Πετρίτση. Οι παρουσίες του αυτές πραγματοποιήθηκαν σε δυο διεθνή τουρνουά ποδοσφαίρου Νέων, τα οποία έλαβαν χώρα στο Ισραήλ και τη Γαλλία.
Το καλοκαίρι του 1984 υπέγραψε στο Βύζαντα Μεγάρων, με τον οποίο αγωνίσθηκε για 1 χρόνο στη Γ΄Εθνική, ενώ την επόμενη χρονιά (1985-86) ήταν παίκτης της Προοδευτικής, στο πρωτάθλημα της Β΄Εθνικής. Την άνοιξη του 1986 έφυγε στις ΗΠΑ, προκειμένου να αγωνισθεί για λίγους μήνες με την ομάδα των ελλήνων ομογενών Greek-American (όπου είχε πραγματοποιήσει το ντεμπούτο του σαν προπονητής ο Αλκέτας Παναγούλιας), στη Λίγκα της Νέας Υόρκης. Στους Γκρικ-Αμέρικανς ο Νταγκίνης είχε προπονητή αρχικά τον Τότη Φυλακούρη και στη συνέχεια τον πρώην τερματοφύλακα του Πανσερραϊκού Λούκοβιτς και τον Άγγελο Αναστασιάδη.
Οι λίγοι μήνες μετατράπηκαν σε 8,5 συνολικά έτη, αφού ο Νταγκίνης ουσιαστικά μετανάστευσε στην Αμερική, παίζοντας με τα χρώματα του συλλόγου αυτού, έως και την περίοδο 1992-93, ενώ την επόμενη διετία συνέχισε να αγωνίζεται στον Παγκύπριο. Στη μετακίνησή του έπαιξε σημαντικότατο ρόλο ο πρόεδρος του σωματείου Φίλιπ Κρίστοφερ, ο οποίος παράλληλα ήταν ο κύριος εκπρόσωπος του Ελληνοαμερικανικού ποδόσφαιρου αλλά και των γενικότερων συμφερόντων της ομογένειας. Με τους Γκρικ-Αμέρικανς ο Νταγκίνης κατέκτησε 4 τίτλους πρωταθλητή (1987, 1988, 1989, 1991) και 2 κύπελλα (1987, 1993). Στην ομάδα σαν πρόεδροι διατελούσαν εκείνη την περίοδο ο Κώστας Γεωργιάδης και ο Στιβ Πάντιος, ενώ σαν συμπαίκτες, ο Νταγκίνης είχε, κατά καιρούς, τους Μπάμπη Υφαντή (πρώην παίκτη του Απόλλωνα Αθηνών), Βένο Βαλαχά (Καλλιθέας, Αιγάλεω), Κώττη (Ρόδου, ΑΕΚ, Αιγάλεω), Τσιβόγλου (Απόλλωνα), Σταύρο Μισαηλίδη (Ατρομήτου Αθηνών), Αποστολίδη και Ισαακίδη (Άρη Θεσσαλονίκης) κ.α.
Από το 1995 που τερμάτισε την αγωνιστική του καριέρα έως το 1997 παρέμεινε στις ΗΠΑ, ασχολούμενος με επιχείρηση εστιατορίου. Στα τέλη του 1997 επέστρεψε στην Ελλάδα. Είναι παντρεμένος (δυο παιδιά) και από χρόνια αποτελεί βασικό μέλος του ΔΣ του Συνδέσμου Βετεράνων ποδοσφαιριστών του Αιγάλεω, όπου επανειλημμένα έχει εκλεγεί πρώτος σε ψήφους στις αρχαιρεσίες του.

# Πηγές 

Ηλεκτρονικό αρχείο "Αθλητικής Ηχούς"
Νίκος Δημ. Νικολαΐδης "50 Χρόνια Αιγάλεω", 1998
Ομογενειακή Εφημερίδα "Εθνικός Κήρυξ" (Τόμος 71, καταχώρηση 24479)
Ομογενειακή Εφημερίδα "Πρωϊνή", Νέας Υόρκης
