
## Hackney

Hackney on brittiläinen lämminverinen hevosrotu, joka tunnetaan ennen muuta hyvänä vaunuhevosena. Rotu kehitettiin 1700–1800-luvulla, ja rotuyhdistys Hackney Horse Society on pitänyt sen kantakirjaa vuodesta 1833 lähtien. Hackneyt polveutuvat sittemmin sukupuuttoon kuolleista norfolkinravureista. Hackneyt on jalostettu nimenomaan ajohevosiksi ja tunnetaan sitkeydestään ja kyvystään ravata kovaa vauhtia pitkiä matkoja.
Rodun nimi tulee Lontoon samannimisestä kaupunginosasta. Pienellä alkukirjaimella kirjoitettuna englanninkielinen hackney viittaa myös yleisesti tavallisiin ratsu- ja ajohevosiin.
Hackneytä kasvatetaan saman rodun sisällä sekä hevos- että ponikokoisena: hackneyponi on säkäkorkeudeltaan korkeintaan 142 cm, hackney 142–168 cm. Hackneyt ovat lähinnä mustia, ruunikoita tai rautiaita. Hyväksytyt väritykset ovat yksivärisiä, mutta valkoisia merkkejä (kohtuullinen sabinokirjavuus) suvaitaan. Hackneyllä on kaunis, joskus hieman kyömy pää, kapea ja siro turpa, suuret silmät, pienet korvat, pitkä kaula, tiivis runko, korkealle kiinnittynyt häntä, voimakas takaosa sekä hyvämuotoiset kaviot. Hackneyn liikkeet ovat näyttävät, matkaavoittavat ja vaivattoman oloiset.

# Aiheesta muualla 

Hackney Horse Society (englanniksi)
Hackney ja hackneyponi Hevosmaailma.netissä
