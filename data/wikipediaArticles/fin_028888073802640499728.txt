
## Joe Bartholdi Jr

Joseph "Joe" N. Bartholdi Jr (s. 1980 Kalifornia) on yhdysvaltalainen pokeriammattilainen. Hän asuu Las Vegasissa, Nevadassa.
Bartholdi muutti 18-vuotiaana Las Vegasiin pokerijakajana työskennelleen isänsä mukana. Hän alkoi pelata alaikäisenä, aluksi keskittyen avopokeriin ja myöhemmin texas hold 'emiin. Bartholdi aloitti ammattilaisena 21-vuotiaana, mutta hävisi suuren osan voitoistaan huonon rahavarojensa hallinnan takia. Hän alkoi pelata blackjackia ja lopulta työskenteli jakajana.
Vuonna 2004 Bartholdi nosti pelivaransa 50 dollarin bonuksesta aina 250 000 dollariin asti, mutta hävisi jälleen kaiken. Vuonna 2005 Joe Cassidy maksoi Bartholdin sisään moniin World Series of Pokerin turnauksiin. 1 500 dollarin no limit hold'em -turnauksessa Bartholdi oli viides ja voitti 71 445 dollaria. Bartholdi voitti myös yhden turnauksen Ultimate Poker Challengen toisella tuotantokaudella.
Huhtikuussa 2006 Bartholdi voitti World Poker Tour -kauden päättäneen World Championship -turnauksen. Voitostaan Bartholdi sai siihen mennessä kaikkien aikojen suurimman WPT:ssä maksetun palkkion, 3 760 165 dollaria. Viikkoa myöhemmin hän oli viides World Poker Tour Battle of Champions IV -turnauksessa.
Huhtikuussa 2007 Bartholdin pokeriuran turnausansiot ylittivät neljä miljoonaa dollaria.

# Lähteet 

# Aiheesta muualla 

PokerPages.com:n profiili
Joe Bartholdi Jr The Hendon Mob Poker Databasessa
