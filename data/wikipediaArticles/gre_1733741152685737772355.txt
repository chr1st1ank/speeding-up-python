
## Γαλήνη Λάρισας

Η Γαλήνη είναι ένα από τα χωριά του θεσσαλικού κάμπου, με πληθυσμό 1.030 μόνιμους κατοίκους, και απέχει μόλις 11 χλμ από την πόλη της Λάρισας. Διοικητικά ανήκει στη Δημοτική Ενότητα Πλατυκάμπου (πρώην ομώνυμο δήμο), που από την 1η Ιανουαρίου 2011 εντάχθηκε στον διευρυμένο Δήμο Κιλελέρ της Περιφέρειας Θεσσαλίας. Η σημερινή ονομασία του χωριού αποκτήθηκε μόλις το 1981, αφού έως και τότε το όνομα του ήταν Άνω Πλατύκαμπος. Το 1996 το όνομα Γαλήνη καταργείται ξανά, μετά από εθελοντική συνένωση της Γαλήνης με τον Πλατύκαμπο και τον σχηματισμό νέου δήμου, με πληθυσμό 4.083 κατοίκων. Με τον ερχομό του Σχεδίου Καποδίστριας ο Δήμος Πλατυκάμπου διευρύνεται και προσαρτώνται σε αυτόν επτά κοινότητες, που πλέον αποτελούν τα δημοτικά διαμερίσματα του δήμου. Σε πρόσφατη δικαστική διαμάχη για τη λειτουργία φαρμακείου στην Γαλήνη, έγινε φανερό ότι η Γαλήνη δεν αποτελεί δημοτικό διαμέρισμα του Δήμου, λόγω της πρότερης εθελοντικής συνένωσής της με τον Πλατύκαμπο. Παρ'όλα αυτά, για πρακτικούς λόγους το Υπουργείο Εσωτερικών θεώρησε ότι αποτελεί την ένατη τοπική κοινότητα της Δημοτικής Ενότητας Πλατυκάμπου, με αποτέλεσμα το όνομα Γαλήνη να είναι εκ νέου και επισήμως υπαρκτό.

# Τοπική οικονομία 

Η πλειονότητα των κατοίκων ασχολούνται με την καλλιέργεια της γης, και συγκεκριμένα με καλλιέργεια βαμβακιού, σκληρού σιταριού, τεύτλων, καλαμποκιού και τριφυλλιού για χρήση στην κτηνοτροφία ως ζωοτροφή.
Αρκετοί από τους κατοίκους, ωστόσο, εργάζονται πλέον και στην πόλη της Λάρισας σε διάφορους τομείς, όπως η παροχή υπηρεσιών.
Η τοπική οικονομία λόγω του αγροτικού της χαρακτήρα εξαρτάται σε μεγάλο βαθμό από την εύρυθμη λειτουργία της φύσης, και αρκετές φορές καταστροφές μεγάλης έκτασης έχουν πλήξει την περιοχή με σοβαρά αποτελέσματα στην τοπική οικονομία. Μία από τις μεγαλύτερες σε έκταση καταστροφές προκλήθηκε τον Ιούνιο του 2004 όταν σφοδρή ανεμοθύελλα που συνοδεύονταν από ανέμους άνω των 120 χλμ/ώρα και χαλαζόπτωση κατέστρεψαν πάνω από 50.000 στρέμματα καλλιεργειών.

# Ιστορία 

Η ακριβής ημερομηνία δημιουργίας του σύγχρονου οικισμού δεν είναι γνωστή. Άγνωστο, επίσης, είναι ποιο από τα δύο χωριά (Πλατύκαμπος-Άνω Πλατύκαμπος) δημιουργήθηκε πρώτο. Πάντως σύμφωνα με μαρτυρίες γερόντων, ο οικισμός ήταν κοινός και ο διαχωρισμός έγινε μετά από επιδημία που ανάγκασε τους κατοίκους να μεταφερθούν μακριά από τον αρχικό οικισμό για κάποιο χρονικό διάστημα.

# Παραπομπές 

