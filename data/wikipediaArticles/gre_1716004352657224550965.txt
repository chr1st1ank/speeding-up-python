
## Ο Βασιλιάς των Λιονταριών 3: Χακούνα Ματάτα

Ο Βασιλιάς των Λιονταριών 3: Χακούνα Ματάτα (αγγλικά: The Lion King 1½ , επίσης γνωστό και ως The Lion King 3: Hakuna Matata εκτός Βόρειας Αμερικής) είναι μια Αμερικανική ταινία περιπέτεια/μιούζικαλ κινουμένων σχεδίων που κυκλοφόρησε το 2004 απευθείας σε βίντεο σε παραγωγή της Walt Disney Pictures και των DisneyToon Studios και διανομή από την Walt Disney Studios Home Entertainment. Η ταινία κυκλοφόρησε επίσης σε κινηματογραφικές αίθουσες διεθνώς και σε επιλεγμένες πόλεις στις Ηνωμένες Πολιτείες. Αποτελεί την τρίτη (χρονολογικά τη δεύτερη) συνέχεια της τριλογίας του Βασιλιά των Λιονταριών. Το DVD αποσύρθηκε τον Ιανουάριο του 2005. Τα γεγονότα στην ταινία συμβαίνουν πριν, παράλληλα και λίγο μετά από αυτά της πρώτης ταινίας του 1994, Ο Βασιλιάς των Λιονταριών, και επικεντρώνεται στη ζωή των Τιμόν και Πούμπα. Ο Βασιλιάς των Λιονταριών 3 είναι μια απευθείας σε βίντεο προσαρμογή της τηλεοπτικής σειράς Τιμόν & Πούμπα. Την ακολούθησε η τηλεοπτική ταινία Η Φρουρά των Λιονταριών: Η Μεγάλη Επιστροφή, η οποία έκανε πρεμιέρα τον Νοέμβριο του 2015 στο Disney Channel, και αποτελεί τον πιλότο της τηλεοπτικής σειράς Η Φρουρά των Λιονταριών.
Το αυθεντικό καστ επέστρεψε για να χαρίσει τις φωνές του στους ήρωες εκτός από τους Ρόουαν Άτκινσον και Τζόναθαν Τέιλορ Τόμας, φωνές των Ζάζου και νεαρού Σίμπα αντίστοιχα, οι οποίοι αντικαταστάθηκαν από τους Έντουαρντ Χίμπερτ και Ματ Γουέινμπεργκ αντίστοιχα. Οι Τζέιμς Ερλ Τζόουνς και Τζέρεμι Άιρονς επίσης δεν επέστρεψαν μιας και οι δικοί τους χαρακτήρες (Μουφάσα και Σκαρ αντίστοιχα) συμμετέχουν ως βουβές κάμεο εμφανίσεις.
Ο Βασιλιάς των Λιονταριών 3 κυκλοφόρησε σε Blu-ray μαζί με τις δύο πρώτες ταινίες ως κουτί Τριλογίας στις 4 Οκτωβρίου 2011 και επανακυκλοφόρησε μόνο του στις 6 Μαρτίου 2012, την ίδια μέρα με την κυκλοφορία της δεύτερης ταινίας, Ο Βασιλιάς των Λιονταριών II: Το Βασίλειο του Σίμπα. Οι κυκλοφορίες των Blu-ray και DVD, μαζί με αυτήν της πρώτης ταινίας στις Αδαμάντινες Εκδόσεις, αποσύρθηκαν στις 30 Απριλίου 2013.

# Πλοκή 

Την ταινία διηγούνται ο Τιμόν και ο Πούμπα από τη δική τους οπτική πλευρά μέσω της «τεχνικής του κάδρου». Οι δυο τους φαίνονται ως σιλουέτες που παρακολουθούν την αυθεντική ταινία, Ο Βασιλιάς των Λιονταριών, σε σχεδόν πανομοιότυπο στυλ όπως αυτό της κωμικής τηλεοπτικής σειράς, Mystery Science Theater 3000.
Ο Τιμόν διακόπτει την ταινία για να την προχωρήσει με fast-forward στις δικές του σκηνές, αλλά ο Πούμπα διαμαρτύρεται προτρέποντάς τον να μοιραστεί τη δική του ιστορία, γεγονότα που συνέβησαν πριν από την πρώτη ταινία. Ο Τιμόν είναι ένας κοινωνικός απόβλητος στην αποικία των σουρικατών όπου ζει, στα περίχωρα της Γης της Αγέλης. Ενώ υποστηρίζεται άνευ όρων από τη μητέρα του, Μα, ο Τιμόν ονειρεύεται κάτι περισσότερο από τη βαρετή ζωή στην αποικία όπου συνεχώς κρύβονται από τα αρπακτικά. Όταν οι ύαινες Σένζι, Μπανζάι και Εντ παρολίγο να φάνε τον θείο Μαξ εξαιτίας της ονειροπόλησης του Τιμόν, η αποικία φτάνει στα άκρα προκαλώντας τον Τιμόν να φύγει. Στην πορεία συναντά τον κυνοκέφαλο πίθηκο, Ραφίκι, ο οποίος τον συμβουλεύει να βρει ένα μέρος μέσω της «Χακούνα Ματάτα» και να «κοιτάξει πέρα από αυτό που βλέπει». Ο Τιμόν παίρνει τη συμβουλή του κυριολεκτικά κατά γράμμα και βλέπει στο βάθος τον Μεγάλο Βράχο. Πιστεύοντας ότι ο Μεγάλος Βράχος είναι το Παραδεισένιο σπίτι του, επιχειρεί να φτάσει σε αυτόν. Ενώ βρίσκεται καθοδόν, συναντά τον Πούμπα και οι δυο τους δένονται πολύ σύντομα με τον Πούμπα να συνοδεύει τον Τιμόν στο ταξίδι του.
Οι δυο τους φτάνουν στον Μεγάλο Βράχο την ώρα που γίνεται η παρουσίαση του νέου πρίγκιπα της Γης της Αγέλης, Σίμπα, και όλα τα ζώα μαζεύονται για να τον υποδεχτούν. Η μάζωξη ενοχλεί τον Τιμόν, ο οποίος πιστεύει ότι περιμένουν στην ουρά για να διεκδικήσουν τον Μεγάλο Βράχο σαν χώρο κατοικίας. Τότε ο Τιμόν «κοιτάει πέρα» από τον Μεγάλο Βράχο και βλέπει έναν μικρό ορμίσκο κοντά σε μια λιμνούλα. Παρά τη διστακτικότητα του Πούμπα, οι δυο τους περνούν μέσα από το πλήθος και ο Πούμπα, νευρικός, ισχυρίζεται ότι «δεν τα πάει καλά με τα πλήθη». Με εκρηκτικό τρόπο απελευθερώνει αέρια, προκαλώντας λιποθυμία στα κοντινά ζώα και ωθώντας τα υπόλοιπα να υποκλιθούν στον Σίμπα. Το ντουέτο βρίσκει καταφύγιο στον ορμίσκο αλλά οι ήχοι του Σίμπα ένα πρωί να τραγουδά «Θε να Γίνω Εγώ Βασιλιάς», τους ξυπνά. Αποχωρούν από τον ορμίσκο μιας και δεν θέλουν «θορυβώδεις γείτονες» και βρίσκουν ένα νέο σπίτι στο νεκροταφείο των Ελεφάντων. Από εκεί όμως φεύγουν τρομαγμένοι όταν βλέπουν τον Μουφάσα να παλεύει με τις ύαινες. Ο Τιμόν βρίσκει μια λαμπερή πράσινη σπηλιά και αποφασίζει να εγκατασταθούν εκεί. Η ερμηνεία όμως του τραγουδιού «Υπ'Ατμόν» από τον Σκαρ, τους ξανατρομάζει και για ακόμη μια φορά φεύγουν ψάχνοντας καινούριο σπίτι. Τελικά, φτάνουν σε ένα ζεστό φαράγγι και πιστεύουν ότι βρήκαν επιτέλους το σπίτι τους, αλλά καταλήγουν να κυνηγιούνται από ένα αφηνιασμένο κοπάδι γκνου (το οποίο οδήγησε τον Μουφάσα στον θάνατο στην πρώτη ταινία). Ως εκ θαύματος καταφέρνουν να επιβιώσουν από το κοπάδι αλλά και από την μετέπειτα πτώση από έναν πανύψηλο καταρράκτη.
Εξαντλημένοι από την περιπέτειά τους, ο Τιμόν θέλει να τα παρατήσει μέχρι που ο Πούμπα τον κάνει να δει μια πολυτελή, καταπράσινη ζούγκλα. Το ντουέτο επιτέλους εγκαθίσταται εκεί με τη φιλοσοφία του «Χακούνα Ματάτα». Κατά την παραμονή τους εκεί, σε μια κοντινή έρημο, συναντούν ένα άστεγο λιονταράκι με το όνομα Σίμπα, ο οποίος είναι σχεδόν νεκρός. Τον διασώζουν και αποφασίζουν να τον μεγαλώσουν με βάση τη φιλοσοφία τους. Σκηνές από τη ζωή τους εκεί δείχνουν το χαοτικό μεγάλωμα του Σίμπα από ένα υπερκινητικό νεαρό λιονταράκι σε έναν φιλόδοξο και εγωιστικό έφηβο, σε έναν χαλαρό νεαρό ενήλικα.
Χρόνια αργότερα, η Νάλα κυνηγώντας τον Πούμπα, βρίσκει τον Σίμπα και οι δυο τους επανενώνονται. Πιστεύοντας ότι η «Χακούνα Ματάτα» κινδυνεύει, ο Τιμόν και ο Πούμπα επιχειρούν να σαμποτάρουν τα ραντεβού των δύο λιονταριών, αλλά αποτυγχάνουν. Γίνονται μάρτυρες του καυγά του Σίμπα και της Νάλα και οι ελπίδες τους να αναπτερώνονται, αλλά μετά ο Σίμπα εξαφανίζεται και ο Τιμόν είναι έντρομος όταν το μαθαίνει. Η Νάλα και ο Ραφίκι εξηγούν ότι ο Σίμπα έπρεπε να φύγει για να πάει να προκαλέσει τον Σκαρ και χρειάζεται τη βοήθεια των φίλων του. Όταν η Νάλα φεύγει για να ακολουθήσει τον Σίμπα, ο Πούμπα τσακώνεται με τον Τιμόν, ο οποίος αισθάνεται προδομένος από την εγκατάλειψη του Σίμπα, και εγωιστικά δηλώνει ότι έχει ό,τι χρειάζεται. Ο Πούμπα φεύγει για να ακολουθήσει τον Σίμπα και ο Τιμόν μένει πίσω, αρχίζοντας να νιώθει μοναξιά. Ο Ραφίκι εμφανίζεται ξανά και βοηθά τον Τιμόν να συνειδητοποιήσει ότι η πραγματική «Χακούνα Ματάτα» είναι με τους φίλους του, προτρέποντάς τον να ακολουθήσει με τη σειρά του τους υπόλοιπους.
Ο Τιμόν φτάνει τον Πούμπα και οι δυο τους συμφιλιώνονται, συγχωρώντας ο ένας τον άλλο, πριν συνεχίσουν μαζί το δρόμο τους. Αφού βοηθούν τον Σίμπα και τη Νάλα προκαλώντας αντιπερισπασμό, ο Τιμόν και ο Πούμπα αποφεύγουν τις ύαινες και πέφτουν πάνω στη Μα και τον θείο Μαξ, οι οποίοι ήρθαν ψάχνοντας για τον Τιμόν. Ο Τιμόν προτείνει ότι θα μπορούσαν να βοηθήσουν τον Σίμπα αν ξεφορτώνονταν τις ύαινες. Καθώς ο Σίμπα παλεύει με τον Σκαρ, η Μα και ο θείος Μαξ κατασκευάζουν μια σειρά από τούνελ κάτω από το έδαφος, ενώ ο Τιμόν και ο Πούμπα χρησιμοποιούν διάφορους τακτικισμούς για να αποσπάσουν την προσοχή των υαινών. Όταν τα τούνελ είναι έτοιμα, ο Μαξ προκαλεί το άνοιγμα του εδάφους κάτω από τις ύαινες. Ωστόσο, το άνοιγμα δεν προχωρεί μέχρι το τέλος και έτσι το σχέδιό τους αποτυγχάνει. Παγιδευμένοι για ακόμη μια φορά από τις ύαινες, ο Τιμόν βουτάει γενναία στο άνοιγμα που ήδη σχηματίστηκε για να διορθώσει το λάθος, προκαλώντας το ολοκληρωτικό άνοιγμα του εδάφους και την εκτίναξη των υαινών μέσω των τούνελ.
Ο Σίμπα αποδέχεται τη θέση του ως Βασιλιάς στη Γη της Αγέλης, ευχαριστώντας τον Τιμόν και τον Πούμπα για τη βοήθειά τους. Ο Τιμόν πηγαίνει την Μα, τον θείο Μαξ και όλη την αποικία των σουρικάτων να ζήσουν στη ζούγκλα όπου δεν υπάρχουν αρπακτικά, ολοκληρώνοντας τη «Χακούνα Ματάτα» φιλοσοφία του. Οι σουρικάτες και ο Πούμπα γιορτάζουν μαζί με τον Σίμπα, εξυμνώντας τον Τιμόν ως τον ήρωά τους. Στην τελευταία σκηνή της ταινίας, η Μα, ο θείος Μαξ, ο Σίμπα, ο Ραφίκι και πολλοί άλλοι χαρακτήρες της Disney εμφανίζονται ως σιλουέτες παίρνοντας θέση να παρακολουθήσουν την ταινία μαζί με τον Τιμόν και τον Πούμπα, παρά τις αντιρρήσεις του Τιμόν ότι μόλις την έχουν δει. Καθώς τα φώτα χαμηλώνουν για να ξεκινήσει η ταινία, ο Πούμπα υπενθυμίζει τον Τιμόν ότι δεν τα πάει καλά με τα πλήθη.

# Ηθοποιοί 

Νέιθαν Λέιν ως Τιμόν: σουρικάτα και ο καλύτερος φίλος του Πούμπα. Αν και κάπως εγωιστής, αλαζονικός και αποτραβηγμένος, ο Τιμόν δείχνει γενναιότητα και πίστη απέναντι στους φίλους του. Οι Λίαν Χιουζ και Άλεξ Στέιντερμαν ήταν οι επικεφαλής εικονογράφησης του χαρακτήρα.
Έρνι Σαμπέλα ως Πούμπα: φακόχοιρος και ο καλύτερος φίλος του Τιμόν. Αν και αργόστροφος, είναι πολύ ενσυναίσθητος και πρόθυμος να εμπιστευτεί και να γίνει φίλος με όλους. Είναι επίσης κλειστοφοβικός και απελευθερώνει αέρια όταν έχει πολύ κόσμο γύρω του. Υπεύθυνος εικονογράφησης του χαρακτήρα ήταν ο Μπομπ Μπάξτερ.
Τζούλι Κάβνερ ως Μα: η στοργική μητέρα του Τιμόν. Είναι υπερπροστατευτική και προσκολλημένη στον γιο της, προσπαθώντας να τον κάνει αποδεκτό στην αποικία τους, αλλά δεν τα καταφέρνει. Η Λίαν Χιουζ ήταν υπεύθυνη εικονογράφησης του χαρακτήρα.
Τζέρι Στίλερ ως θείος Μαξ: ο παρανοϊκός και εκκεντρικός αλλά κατά βάθος καλόκαρδος θείος του Τιμόν. Αρχικά αμφιβάλλει για τις ικανότητες του Τιμόν, αλλά καθώς φτάνουμε στην κλιμάκωση της ταινίας, αλλάζει στάση απέναντί του. Η Λίαν Χιουζ ήταν υπεύθυνη εικονογράφησης και για αυτόν τον χαρακτήρα.
Μάθιου Μπρόντερικ ως Σίμπα: ο γιος του Μουφάσα και της Σαράμπι, ανηψιός του Σκαρ, σύζυγος της Νάλα και ο Βασιλιάς της Γης της Αγέλης. Ο Ματ Γουέινμπεργκ χαρίζει τη φωνή του στον νεαρό Σίμπα, ενώ ο Μπομπ Μπάξτερ ήταν υπεύθυνος εικονογράφησής του.
Ρόμπερτ Γκιγιόμ ως Ραφίκι: κυνοκέφαλος πίθηκος ο οποίος διδάσκει στον Τιμόν τη φιλοσοφία «Χακούνα Ματάτα», και του δίνει επίσης τη δύναμη να πιστέψει στον εαυτό του και να πραγματοποιήσει τα όνειρά του. Υπεύθυνος εικονογράφησης του χαρακτήρα ήταν ο Άλεξ Στέιντερμαν.
Μόιρα Κέλι ως Νάλα: η παιδική φίλη του Σίμπα και, τελικά, η γυναίκα του. Οι περισσότεροι από τους διαλόγους της είναι από το αρχείο της πρώτης ταινίας. Έχει μόνο μια καινούρια σκηνή με καινούριες ηχογραφημένες ατάκες.
Γούπι Γκόλντμπεργκ, Τσιτς Μάριν και Τζιμ Κάμινγκς ως Σένζι, Μπανζάι και Εντ: οι τρεις ύαινες που δρουν ως οι τοπικοί κυνηγοί της αποικίας του Τιμόν πριν τη συνεργασία τους με τον Σκαρ. Ο Μπομπ Μπάξτερ ήταν ο υπεύθυνος εικονογράφησης των χαρακτήρων.
Έντουαρντ Χίμπερτ ως Ζάζου: βούκερος και πιστός συμβουλάτορας του Βασιλιά.

# Ελληνική μεταγλώττιση 

Ζανό Ντάνιας ως Τιμόν
Τάσος Κωστής ως Πούμπα
Πέρη Ποράβου ως Μητέρα Τιμόν
Γιάννης Στεφόπουλος ως θείος Μαξ
Αργύρης Παυλίδης ως Σίμπα
Μαρία Ζερβού ως Νάλα
Γιώργος Πετρόχειλος ως Ραφίκι
Σοφία Χάνου ως Σένζι
Νίκος Νίκας ως Μπανζάι
Σπύρος Μπιμπίλας ως Ζάζου

# Παραγωγή 

Τον Απρίλιο του 2000, ανακοινώθηκε ότι η Walt Disney Company επέλεξε τους Τζεφ Άλχολμ, Κόλιν Γκόλντμαν και Τομ Ρότζερς για να γράψουν το σενάριο της τρίτης ταινίας του Βασιλιά των Λιονταριών. Η ταινία ήταν προγραμματισμένη να φτάσει στα μαγαζιά κάπου μέσα στο 2001. Τον Μάιο του 2003, ανακοινώθηκε ότι Ο Βασιλιάς των Λιονταριών 3 θα προγραμματιζόταν για κυκλοφορία στις αρχές της άνοιξης του 2004 με τους Νέιθαν Λέιν, Έρνι Σαμπέλα και Μάθιου Μπρόντερικ να επιστρέφουν για τους ρόλους τους, ενώ οι Έλτον Τζον και Τιμ Ράις θα επέστρεφαν για να γράψουν ένα νέο τραγούδι, το «Meerkat Rhapsody».

# Κυκλοφορία 

Κατά την αρχική κυκλοφορία της σε βίντεο, Ο Βασιλιάς των Λιονταριών 3 συνοδευόταν με μια διαφημιστική εκστρατεία συνεργασίας με τα McDonald's, όπου τα παιδικά γεύματα περιείχαν παιχνίδια με τους χαρακτήρες, συμπεριλαμβανομένων των Σίμπα, Ραφίκι, Τιμόν, Πούμπα, Μουφάσα και Εντ.

# Home video 

Τον Μάιο του 2003, επιβεβαιώθηκε ότι το DVD θα περιείχε μουσικά βίντεο, κομμένες σκηνές, σκηνές από τα παρασκήνια του πώς φτιάχτηκε η ταινία και δύο ταινίες μικρού μήκους. Η πρώτη, Τιμόν - Τα Πρώτα Χρόνια, ακολουθεί την παιδική ηλικία του Τιμόν μέσω συνεντεύξεων των μελών της οικογένειάς του αλλά και φίλων του. Η δεύτερη, Οι πιο αστείες στιγμές της Disney, αναδεικνύει χαρακτήρες κινουμένων σχεδίων της Disney, όπως οι νάνοι από την ταινία Η Χιονάτη και οι επτά νάνοι, αλλά και χαρακτήρες από την ταινία Ο Αδελφός μου ο Αρκούδος. Επίσης στο DVD εμπεριέχονταν δύο παιχνίδια, συμπεριλαμβανομένης μιας εικονικής περιήγησης σαν σαφάρι στη Γη της Αγέλης και ενός παιχνιδιού ερωτήσεων γύρω από τον Βασιλιά των Λιονταριών στη μορφή του τηλεπαιχνιδιού Ποιος θέλει να γίνει εκατομμυριούχος με τον τίτλο, Ποιος θέλει να γίνει ο Βασιλιάς της Ζούγκλας; Το παιχνίδι παρουσίαζε η Μέρεντιθ Βιεϊρά, η τότε παρουσιάστρια της Αμερικανικής προσαρμογής του αυθεντικού παιχνιδιού στην τηλεόραση. Τον Φεβρουάριο του 2004, περισσότερα από 3 εκατομμύρια αντίγραφα VHS και DVD πωλήθηκαν τις πρώτες μέρες κυκλοφορίας. Τον ίδιο μήνα, το περιοδικό Variety ανέφερε ότι η ταινία πώλησε περίπου 2.5 από τα 3.1 εκατομμύρια αντίγραφα DVD πριν το πρώτο Σαββατοκυρίακο, φέρνοντας περίπου 55 εκατομμύρια δολάρια έσοδα τις πρώτες τρεις μέρες κυκλοφορίας. Ένα DVD σετ και με τις τρεις ταινίες του Βασιλιά των Λιονταριών (Ειδικές Εκδόσεις σε μορφή δύο δίσκων) κυκλοφόρησε στις 6 Δεκεμβρίου 2004. Τον Ιανουάριο του 2005, η ταινία, μαζί με τις συνέχειές της, αποσύρθηκαν από την αγορά.Ο Βασιλιάς των Λιονταριών 3 κυκλοφόρησε για πρώτη φορά σε Blu-ray σε ένα σετ οκτώ δίσκων, ως τριλογία με τις άλλες δύο ταινίες, στις 4 Οκτωβρίου 2011. Κυκλοφόρησε ξεχωριστά στις 6 Μαρτίου 2012, όπως και η δεύτερη ταινία, Ο Βασιλιάς των Λιονταριών II: Το Βασίλειο του Σίμπα. Η έκδοση αυτή βγήκε στην αγορά σε δύο μορφές: μία σε πακέτο δύο δίσκων με την ταινία σε Blu-ray και DVD και μία με μόνο το DVD.

# Αποδοχή 

Στην ιστοσελίδα συλλογής κριτικών Rotten Tomatoes, η ταινία συγκεντρώνει ποσοστό 76% με μέσο όρο σκορ 6.4/10, βασισμένο σε 17 κριτικές.Ο Φρανκ Λόβες από το περιοδικό TV Guide βαθμολόγησε την ταινία με 3.5/4 δηλώνοντας ότι «αυτή η επανάληψη του Βασιλιά των Λιονταριών (1994) από την οπτική γωνία των δύο κωμικών φίλων Τιμόν και Πούμπα, είναι μία από τις σπάνιες απευθείας σε βίντεο συνέχειες της Disney που αξίζει όσο και η αυθεντική ταινία». Συνέχισε λέγοντας ότι «το μόνο θέμα της ταινίας το οποίο αισθάνεσαι να είναι εξαναγκασμένο είναι η αναθεωρητική τοποθέτηση του Τιμόν ως πατριός του νεαρού Σίμπα, η οποία δεν έχει συναισθηματική σύνδεση με την πρώτη ταινία. Η ποιότητα της εικονογράφησης είναι εκπληκτικά εντυπωσιακή, μερικά στατικά φόντα είναι η βασική παραχώρηση σε μια ταινία της μικρής οθόνης με χαμηλό προϋπολογισμό, και οι ρευστές κινήσεις των χαρακτήρων και οι εκφράσεις τους είναι πολύ ανώτερες από αυτές, ας πούμε, της τηλεοπτικής σειράς Τιμόν & Πούμπα». Ο Τζόι Λέιντον του περιοδικού Variety έδωσε στην ταινία θετική κριτική γράφοντας «τα νήπια και τα παιδιά προσχολικής ηλικίας θα είναι εξίσου μαγεμένα και διασκεδασμένα από τις πολύχρωμες κατεργαρίες των δύο ηρώων». Η αρθρογράφος Σούζαν Κινγκ των Los Angeles Times έγραψε ότι «επειδή οι απευθείας σε βίντεο συνέχειες της Disney για τις κλασικές της ταινίες ήταν το καλύτερο μέτριες, οι προσδοκίες για τη νέα συνέχεια του blockbuster του 1994 ήταν μικρές. Αλλά χάριν μιας έξυπνης πλοκής, ενός ζωηρού διαλόγου που παιδιά και ενήλικες θα απολαύσουν, ενός-δυο ευπρεπών καινούριων τραγουδιών και την επιστροφή των ηθοποιών από την πρώτη ταινία, Ο Βασιλιάς των Λιονταριών 3 είναι μια ανευλαβής έκρηξη αερίων».Οι κριτικοί πρότειναν ότι η ταινία έχει επιρροές από το θεατρικό έργο του Τομ Στόπαρντ, Rosencrantz and Guildenstern Are Dead, στο οποίο οι ομώνυμοι χαρακτήρες εμφανίζονται σε κάθε σημαντικό γεγονός του Άμλετ.

# Soundtrack 

Το soundtrack της ταινίας, Ο Βασιλιάς των Λιονταριών 3: Τραγούδια από την Ξεκαρδιστική Περιπέτεια των Τιμόν και Πούμπα, κυκλοφόρησε σε CD από την εταιρεία Disney Records στις 10 Φεβρουαρίου 2004. Περιλαμβάνει δύο τραγούδια από την ταινία, «Ο Λέων Ξαγρυπνά» και «Χακούνα Ματάτα», ξαναερμηνευμένα από τον Νέιθαν Λέιν, ο οποίος χάρισε τη φωνή του στον Τιμόν. Το υπόλοιπο soundtrack περιλαμβάνει διάφορα R&B κομμάτια, συμπεριλαμβανομένων μιας διασκευής του κλασικού «Jungle Boogie» του συγκροτήματος Kool and the Gang από το συγκρότημα The French, και δύο ορχηστρικών κομματιών του συνθέτη Ντον Χάρπερ. Περιέχει ακόμη το «Sunrise, Sunset» των Σέλτον Χάρνικ και Τζέρι Μποκ από τον «Βιολιστή στη Στέγη» αλλά και το θέμα της ταινίας Ο Καλός, ο Κακός και ο Άσχημος, το οποίο συνέθεσε το Ένιο Μορικόνε.

# Λίστα κομματιών 

(*) βασισμένο στο τραγούδι «Warthog Rhapsody», το οποίο δεν χρησιμοποιήθηκε στην πρώτη ταινία

# Βραβεία & Υποψηφιότητες 

# Video game 

Ένα βιντεοπαιχνίδι βασισμένο στην ταινία κυκλοφόρησε το 2003 για την κονσόλα Game Boy Advance, με πρωταγωνιστές τον Τιμόν και τον Πούμπα.

# Παραπομπές 

# Εξωτερικοί σύνδεσμοι 

Επίσημος ιστότοπος
Ο Βασιλιάς των Λιονταριών 3: Χακούνα Ματάτα στο The Big Cartoon DataBase
Ο Βασιλιάς των Λιονταριών 3: Χακούνα Ματάτα στην IMDb
Ο Βασιλιάς των Λιονταριών 3: Χακούνα Ματάτα στο AllMovie
Ο Βασιλιάς των Λιονταριών 3: Χακούνα Ματάτα στο Rotten Tomatoes
