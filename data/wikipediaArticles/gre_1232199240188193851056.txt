
## Βόρειο ημισφαίριο

Βόρειο Ημισφαίριο αποκαλείται το ήμισυ ενός πλανήτη που βρίσκεται βόρεια του ισημερινού. Είναι επίσης το ήμισυ του ουράνιου θόλου, βόρεια του ουράνιου ισημερινού. Το βόρειο ημισφαίριο της Γης περιέχει το μεγαλύτερο μέρος της ξηράς και το μεγαλύτερο μέρος του πληθυσμού (περίπου 90%).

# Γεωγραφία και κλίμα 

Λόγω της κλίσης του άξονα της Γης, ο χειμώνας διαρκεί από το χειμερινό ηλιοστάσιο (τυπικά 22 Δεκεμβρίου) μέχρι και την εαρινή ισημερία (τυπικά 20 Μαρτίου), ενώ το καλοκαίρι διαρκεί από το καλοκαιρινό ηλιοστάσιο (τυπικά 21 Ιουνίου) έως και την φθινοπωρινή ισημερία (τυπικά 21 Σεπτεμβρίου).
Η Αρκτική Ζώνη είναι η περιοχή βόρεια του Αρκτικού Κύκλου. Το κλίμα της χαρακτηρίζεται από ψυχρούς χειμώνες και δροσερά καλοκαίρια. Η υγρασία της ατμόσφαιρας συνήθως συμπυκνώνεται με τη μορφή χιονιού. Στην Αρκτική υπάρχουν μερικές μέρες το καλοκαίρι όπου ο ήλιος δεν δύει ποτέ και κάποιες μέρες τον χειμώνα όπου ο ήλιος δεν ανατέλλει ποτέ. Η διάρκεια αυτών των φάσεων κυμαίνεται από μία μέρα για τοποθεσίες επάνω στον Αρκτικό Κύκλο, έως αρκετούς μήνες κοντά στον Βόρειο Πόλο. 
Μεταξύ του Αρκτικού Κύκλου και του Τροπικού του Καρκίνου βρίσκεται η Βόρεια Εύκρατη Ζώνη. Οι αλλαγές σε αυτές τις περιοχές μεταξύ χειμώνα και καλοκαιριού είναι συνήθως ήπιες, αντί για ακραία ζέστη ή ψύχος. Εντούτοις ένα εύκρατο κλίμα μπορεί να έχει και απρόβλεπτες καιρικές συνθήκες. 
Οι τροπικές περιοχές (μεταξύ του Τροπικού του Καρκίνου και του Ισημερινού) είναι συνήθως θερμές όλο το χρόνο και τείνουν να έχουν μια βροχερή περίοδο κατά τους "καλοκαιρινούς" μήνες και μια περίοδο ανομβρίας κατά τους "χειμερινούς" μήνες. 
Στο βόρειο ημισφαίριο τυφώνες και τροπικές καταιγίδες περιστρέφονται ανάποδα από τη φορά των δεικτών του ρολογιού λόγω της δύναμης Κοριόλις. Στο νότιο ημισφαίριο αντίθετα, περιστρέφονται με τη φορά των δεικτών του ρολογιού. Η σκιά ενός ηλιακού ρολογιού κινείται κατά τη φορά των δεικτών του ρολογιού στο βόρειο ημισφαίριο (το αντίθετο ισχύει στο νότιο ημισφαίριο). Κατά τη διάρκεια της ημέρας ο ήλιος τείνει να ανεβαίνει στο ζενίθ του σε νότια θέση, ενώ στο νότιο ημισφαίριο αυτό συμβαίνει σε βόρεια θέση (καθώς τείνει πάντα προς την κατεύθυνση του ισημερινού). Και στα δύο ημισφαίρια ο ήλιος ανατέλλει από την ανατολή και δύει στη δύση. 
Επίσης η Σελήνη παρουσιάζεται αντεστραμμένη σε σύγκριση με την εικόνα που βλέπει κάποιος από το νότιο ημισφαίριο, ενώ διαφορετική είναι και η εικόνα του έναστρου ουρανού ανάμεσα στα δύο ημισφαίρια. Ο Βόρειος Πόλος είναι προσανατολισμένος αντίθετα από το κέντρο του γαλαξία μας, με αποτέλεσμα να υπάρχουν πολύ λιγότερα και λιγότερο φωτεινά άστρα στον ουρανό του βόρειου ημισφαιρίου, σε σύγκριση με αυτόν του νότιου, κάνοντας έτσι το βόρειο πιο κατάλληλο για εξωγαλαξιακές παρατηρήσεις, καθώς δεν υπάρχει τόσο έντονη φωτορύπανση από τον γαλαξία μας.
