
## Γηροκομείο Πάτρας

Το Γηροκομειό είναι συνοικία της Πάτρας. Πήρε την ονομασία της από την ομώνυμη ιστορική Μονή, που βρίσκεται στην περιοχή και αποτελεί μία από τις αρχαιότερες μονές σε όλη την Ελλάδα. Κατά πάσα πιθανότητα η μονή διατηρούσε γηροκομείο κατά την βυζαντινή εποχή. 
Στην περιοχή υπάρχει ομώνυμο άλσος με κάποιους διαμορφωμένους χώρους αναψυχής και ηρεμίας καθώς και το «Κωνσταντοπούλειο» γηροκομείο. Μέσα στο τοπικό άλσος την περιοχής βρίσκονται επίσης το παλιό σανατόριο της πόλης καθώς και το ίδρυμα «Μέριμνα», που ασχολείται με παιδιά με νοητική (καθ)υστέρηση. Η περιοχή απέχει οδικώς 4 χιλιόμετρα περίπου από το κέντρο της Πάτρας και γειτνιάζει με τις περιοχές Διάκου, Εγλυκάδα, Λυκοχορός και Σύνορα.

# Ιστορικά στοιχεία 

Με βασιλικό διάταγμα του 1835 αναγνωρίστηκε το εκεί μοναστήρι ως μία από τις οκτώ τότε συνοικίες της Πάτρας και έπαψε να θεωρείται οικισμός το 1928. Μεταξύ 1940 - 1951 αναγνωρίστηκε εκ νέου ως οικισμός του Δήμου Πατρέων.
Τοποθεσία της συνοικίας αποτελεί η λεγόμενη «Σκοποβολή», που βρίσκεται δίπλα στο «Κωνσταντοπούλειο» ίδρυμα. Στο σημείο αυτό κατά την διάρκεια του εμφυλίου πολέμου, συγκεκριμένα την περιόδο 1946 - 1949, βρισκόταν το σημείο εκτέλεσης των κομμουνιστών που συλλαμβάνονταν από την Ασφάλεια. Σύμφωνα με το Σύλλογο Εξορισθέντων και Φυλακισμένων 1945 - 1974 «Πέτρινα χρόνια» στη Σκοποβολή την περίοδο 1946 - 1949 εκτελέσθηκαν πάνω από 200 άτομα. Η τελευταία εκτέλεση έγινε στις 28 Φεβρουαρίου 1949 και επρόκειτο για 8 άτομα της Γιάφκας του Γιάννη Μαντζούτσου, όπως έμεινε γνωστή η υπόθεση. Στο σημείο της εκτέλεσης κάθε χρόνο γίνεται εκδήλωση μνήμης ενώ γίνονται και προσπάθειες για κατασκευή μνημείου που θα αντικαταστήσει το σημερινό.

# Δείτε επίσης 

Μονή Γηροκομειού
Πάτρα
Δήμος Πατρέων

# Παραπομπές και υποσημειώσεις 

# Πηγές 

Δ. Καρατζά, Χ. Χαραλάμπους, Δ. Γκότση, Γ. Λύρα, Πάτρα, ονομάτων επίσκεψις, Έκδοση των εφημερίδων «Εθνικός Κήρυξ των Πατρών» και «Ημερήσιος Κήρυξ των Πατρών», Πάτρα 1995.

# Εξωτερικοί σύνδεσμοι 

Ε.Ε.Τ.Α.Α. - Διοικητικές μεταβολές οικισμού Γηροκομείο Αχαΐας. eetaa.gr. Ανακτήθηκε: 29/10/2017.
Ε.Ε.Τ.Α.Α. - Διοικητικές μεταβολές Μονής Γηροκομείου. eetaa.gr. Ανακτήθηκε: 29/10/2017.
Ε.Ε.Τ.Α.Α. - Διοικητικές μεταβολές Δήμου Πατρέων. eetaa.gr. Ανακτήθηκε: 28/10/2017.
