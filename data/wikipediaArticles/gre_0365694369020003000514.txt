
## Πέδρο ντε Βαλδίβια

Ο Πέδρο ντε Βαλδίβια (ισπανικά: Pedro de Valdivia, 17 Απριλίου 1497 – 25 Δεκεμβρίου 1553) ήταν Ισπανός στρατιωτικός και εξερευνητής (κονκισταδόρος), καθώς και κατακτητής και πρώτος κυβερνήτης της σημερινής Χιλής.
Ο Βαλδίβια υπηρέτησε στον ισπανικό στρατό αρχικά σε περιοχές της, υπό ισπανικής κατοχής τότε, Ιταλίας και Φλάνδρας. Το 1532 έλαβε μέρος στις εξερευνητικές επιχειρήσεις στο σημερινό Περού της Νότιας Αμερικής, υπό τις διαταγές του Φρανσίσκο Πισάρρο και ονομάστηκε από τον Ισπανό βασιλιά Κάρολο Α΄ γενικός κυβερνήτης της περιοχής αυτής, όπως και κάθε περιοχής που θα κυρίευε νοτιότερα.
Το 1538 συνέβαλε στη συντριβή της εξέγερσης του Ισπανού Ντιέγο ντε Αλμάγρο και το 1540 κατέλαβε τη σημερινή Χιλή. Επίσης διεξήγαγε συστηματικές εξερευνητικές επιχειρήσεις στις περιοχές της Παταγονίας και των Άνδεων, και υπέταξε τις ιθαγενείς φυλές των Αραουκάνων (1546). Στη Χιλή ίδρυσε αρκετές πόλεις, όπως τη σημερινή πρωτεύουσα της χώρας, Σαντιάγο (1541).
Ο Βαλδίβια ήταν ιδιαίτερα σκληρός με τους ιθαγενείς πληθυσμούς, κάτι που επέτεινε την αντίδρασή τους. Σε συμπλοκή με τοπικές φυλές είχε οικτρό τέλος. Σύμφωνα με μια παράδοση, οι Ινδιάνοι κατασκεύασαν αυλούς με τα κόκκαλά του και κάθε χρονιά γιόρταζαν την επέτειο του θανάτου του.

# Πηγές 

Παγκόσμιο Βιογραφικό Λεξικό, Εκδοτική Αθηνών, Αθήνα 1987, τόμ. 2, σελ. 162.
