
## Γαλαάδ

Με την ονομασία Γαλαάδ ή Γη Γαλαάδ, αναφέρεται ιστορική ορεινή περιοχή της Παλαιστίνης, που βρίσκεται μεταξύ του Ιορδάνη ποταμού και της αραβικής ερήμου.
Κατά την αρχαιότητα στη περιοχή αυτή υπήρχε σημαντική κτηνοτροφία και ανεπτυγμένο εμπόριο αρωμάτων με την Αίγυπτο. Σύμφωνα με την Παλαιά Διαθήκη, μετά την Έξοδο των Ισραηλιτών από την Αίγυπτο, τη μακρά περιπλάνησή τους στην έρημο του Σινά και την κατάληψη της Γης Χαναάν, ήλθε και εγκαταστάθηκε στη Γη Γαλαάδ μία από τις δώδεκα φυλές του Ισραήλ, και συγκεκριμένα η έβδομη φυλή των Εβραίων, η φυλή του Γαδ, του εβδόμου γιου του Ιακώβ, που είχε αποκτήσει με την υπηρέτρια της συζύγου του Λείας, τη Ζεφρά.
Σε κάποια τμήματα της περιοχής Γαλαάδ, της οποίας τα όρια παραμένουν ασαφή, φέρονταν να εγκαταστάθηκαν και άλλες εβραϊκές φυλές, όπως η φυλή Ρουβείμ και η φυλή Μανασσή. Με τους κατοίκους της περιοχής αυτής είχαν κατά καιρούς συγκρουσθεί οι Μωαβίτες, οι Αμωνίτες, και οι Ασσύριοι.
Κυριότερες πόλεις στην περιοχή Γαλαάδ την εποχή εκείνη, με αλφαβητική σειρά, ήταν: η Βοτανίμ, η Μαναΐν, η Μασηφά, η Ραββά και η Ραμώθ. Από τη Γαλαάδ κατάγονταν ο Ιαείρ, ο Ιεφθάε και ο Προφήτης Ηλίας. Σήμερα η περιοχή αυτή υπάγεται στην Ιορδανία υπό το όνομα Τζαμπάλ Αντζιούν.

# Πηγές 

Εγκυκλοπαίδεια Πάπυρος Larousse Britanica, τόμ. 16ος, σελ. 11
David & Patt Alexander: Το εκπληκτικό Εγχειρίδιο της Βίβλου, Εκδόσεις «Πέργαμος», Αθήνα 1993, σελ. 671
