
## Beno Hofman

Beno Hofman (Groningen, 16 juli 1954) is een Groningse historicus en televisiepresentator.
Hofman is stadshistoricus van Groningen. Hij publiceert regelmatig historische boeken en krantenartikelen. Tevens heeft hij sinds 2000 een radiocolumn op Radio Noord, waarin hij op donderdagochtend een historisch verhaal vertelt. Hofman geeft regelmatig lezingen en rondleidingen in musea en de stad Groningen. In Groningen zijn zo'n 85 tekstborden van Hofmans hand te vinden. Deze borden zijn geplaatst op of bij historische monumenten in de stad, en bevatten veelal een verhaal over de afkomst of geschiedenis van het monument.
Beno Hofman is in de jaren 80 en jaren 90 leraar geweest op de Leon van Gelder middenschool in Groningen, waar hij het vak Mens & Maatschappij gaf. In 2012 startte hij samen met Kirsten Otten het schrijverskollektief hofman & ko.

# Beno's Stad 

Op de lokale zender OOG TV presenteerde Hofman van 1998 tot 2010 het programma Beno's Stad. Hierin belichtte hij elke week de geschiedenis van de stad Groningen, naar aanleiding van een actueel thema of een actuele gebeurtenis. Vast onderdeel van het programma waren korte sketches, waarin Hofman op slapstickachtige wijze de geschiedenis uitbeeldde. Hierbij speelde hij zelf de meeste rollen. Op 1 juli 2010 werd de vierhonderdste en laatste aflevering van Beno's Stad uitgezonden. Hierna was het programma elke woensdag te zien op het digitale themakanaal Geschiedenis 24 in een regionaal blok. Beno Hofman ontving na zijn laatste Beno's Stad als waardering de Erepenning van de stad Groningen.Beno's Stad won tijdens het OLON Air-festival op 17 december 2005 de eerste prijs in de categorie 'beste televisieprogramma'. Naar aanleiding hiervan werd het programma afgevaardigd naar het 12e Internationale Festival voor Lokale Televisie in Košice. Beno's Stad won daar de derde prijs, de 'Prijs van de stad Košice', vanwege "de levendige en nuttige manier waarop de geschiedenis van de stad Groningen werd verteld". Op het 14e festival in Košice, in 2008, wist hij dit nog eens te herhalen.

# Externe links 

Officiële website
Hofmans Vertellingen op de site van de Groninger Archieven
