
## Λουτζ Λονγκ

Ο Καρλ Λούντβιχ Λονγκ (Carl Ludwig Long, 27 Απριλίου 1913 - 14 Ιουλίου 1943), γνωστός ως Λουτζ Λονγκ, ήταν Γερμανός αθλητής του άλματος εις μήκος και του τριπλούν. Γεννήθηκε το 1913 στη Λειψία και σκοτώθηκε το 1943 στην Ιταλία κατά τη διάρκεια του Β' Παγκοσμίου Πολέμου. Έγινε ευρέως γνωστός για το γεγονός πως κατά τη διάρκεια των Ολυμπιακών Αγώνων του 1936 στο Βερολίνο βοήθησε με τις συμβουλές του τον Αφροαμερικανό αθλητή και ανταγωνιστή του Τζέσε Όουενς να κερδίσει το χρυσό μετάλλιο στο αγώνισμα του μήκους.

# Βιογραφία 

Ο Λονγκ γεννήθηκε στις 27 Απριλίου του 1913 στη Λειψία της Γερμανίας. Σπούδασε νομικά στο πανεπιστήμιο της γενέτειρας και παράλληλα ασχολείτο με τον αθλητισμό, τον οποίο συνέχισε και μετά την αποφοίτησή του, συνδυάζοντάς τον με το επάγγελμα του δικηγόρου. Έχοντας καταξιωθεί από νωρίς στην πατρίδα του, το 1934 συμμετείχε στους Πανευρωπαϊκούς Αγώνες Στίβου του Τορίνο όπου κατετάγη τρίτος στο μήκος με επίδοση 7,25 μ., πίσω από τον συμπατριώτη του, Wilhelm Leichum που κατέκτησε το χρυσό μετάλλιο και τον Νορβηγό, Όττο Μπεργκ.
Κατά τους Ολυμπιακούς Αγώνες του 1936 που έλαβαν χώρα στη ναζιστική Γερμανία, συμμετείχε στα αγωνίσματα τόσο του μήκους όσο και του τριπλούν. Στον τελικό του τριπλούν κατέλαβε την δέκατη θέση με άλμα στα 14,62 μέτρα. Αντιθέτως, στο αγώνισμα του μήκους, που διεξήχθη λίγες ημέρες νωρίτερα, θεωρείτο μαζί με τον Αμερικανό Τζέσε Όουενς ως ένα από τα φαβορί για το χρυσό μετάλλιο. Κατά τη διάρκεια των προκριματικών, ενθάρρυνε και συμβούλευσε τον βασικό του ανταγωνιστή Όουενς, που είχε ήδη δύο άκυρα άλματα, με αποτέλεσμα εκείνος να καταφέρει να προκριθεί στον τελικό του αγωνίσματος όπου με επίδοση 8,06 μ. κατέκτησε την πρώτη θέση. Από την πλευρά του ο Λονγκ, με επίδοση στα 7,87 μέτρα κατέλαβε το ασημένιο μετάλλιο. Μάλιστα, παρά την ήττα του ήταν ο πρώτος που έσπευσε να συγχαρεί τον Όουενς για το θρίαμβό του.
Το 1938, ο Λονγκ συμμετείχε στους Πανευρωπαϊκούς Αγώνες Στίβου του Παρισίου όπου κατέκτησε το χάλκινο μετάλλιο με καλύτερο άλμα στα 7,56 μέτρα.
Κατά τη διάρκεια του Β' Παγκοσμίου Πολέμου, ο Λονγκ υπηρέτησε στη Βέρμαχτ ως υπαξιωματικός. Σκοτώθηκε στις 14 Ιουλίου του 1943 κατά την συμμαχική απόβαση στη Σικελία.

# Μετά ζωή τιμές 

Το 1964, η Διεθνής Ολυμπιακή Επιτροπή απένειμε μετά θάνατον στον Λουτζ το, νεοσύστατο τότε, μετάλλιο Πιερ ντε Κουμπερτέν για το ήθος και το αθλητικό πνεύμα που επέδειξε κατά τη διάρκεια των αγώνων του Βερολίνου. Παράλληλα, το όνομά του έχει δοθεί σε δρόμους τόσο στη γενέτειρά του Λειψία όσο και στο Μόναχο.

# Παραπομπές 

