
## HalpaHalli

Kokkolan Halpa-Halli Oy eli HalpaHalli on suomalainen myymäläketju. Ketjun ensimmäinen myymälä avattiin Pietarsaaressa 1967, ja myös Kokkola sai oman myymälän vuonna 1969. Nykyisin ketjulla on yhteensä 36 myymälää, joista pohjoisin sijaitsee Oulussa ja eteläisin Porissa. Uusin ketjun myymälä avattiin Äänekoskelle 11. huhtikuuta 2019. Ketjun 11 myymälän yhteydessä toimii HHKeittiö-niminen (aik. HHCafé) kahvila/ravintola. Valtakunnallinen toimialue saavutettiin, kun HalpaHalli avasi verkkokaupan huhtikuussa 2017.HalpaHalli oli vuonna 2016 Suomen toiseksi suurin halpamyymäläketju Tokmannin jälkeen. Tavaratalojen tuotevalikoimaan kuuluvat elintarvikkeet, vaatteet, asusteet, puhdistusaineet, siivoustarvikkeet, polkupyörät, sekä kodin ja vapaa-ajan tuotteet. Ketjun liikkeissä ei myydä tupakkaa eikä yli 2,8-prosenttisia alkoholijuomia yrityksen omien toimintaperiaatteiden takia. Ketju kieltäytyi myös myymästä Tom of Finland -postimerkkejä kristillisiin arvoihin vedoten. Myöskään tupakkaa eikä alkoholijuomia ei myydä samasta syystä.Ketju palkittiin joulukuussa 2011 THL:n uudella kansanterveyspalkinnolla. Syksyllä 2016 yritys oli tukemassa Patmos Lähetyssäätiön Operaatio Joulun Lapsi -kampanjaa, jolloin kaikki ketjun myymälät toimivat kampanjan keräyspisteinä. Kampanjan yhteydessä HalpaHallissa myytiin keräyksen tunnuksella varustettuja pehmoleluja, joiden tuotosta 10 % lahjoitettiin keräyksen hyväksi.Hallituksen puheenjohtaja on kauppaneuvos Esko Ylinen, ja toimitusjohtaja on Janne Ylinen. Esko Yliselle myönnettiin 4. joulukuuta 2008 Suomen Leijonan I luokan ritarimerkki. Valtakunnallinen yrittäjäpalkinto HalpaHallille myönnettiin vuonna 2011.

# Historia 

Halpa-Halli sai alkunsa vuonna 1967, kun kauppaneuvos Esko Ylinen toteutti lapsuuden haaveensa kaupasta, josta saisi paljon tuotteita vähällä rahalla. Esko Ylisen ensimmäinen myymälä avattiin Pietarsaaren Alholmankadulle 1967, jossa hän vuokrasi myymälätilan aikaisemmin toiminut Folkhemmetin tiloista. HalpaHalli lähti uhmaamaan tuolloin määräävässä osassa ollutta ovh-hinnoittelua myymällä tuotteita reilusti alempaan hintaan. Riski kannatti. Seuraava myymälä perustettiin 1975 Seinäjoelle. Samana vuonna avattiin Kalajoen myymälä, joka aluksi palveli vain kesäisin. Ensimmäinen keskusvarasto Kokkolan Mesilän alueelle perustettiin 1977, sieltä toiminta siirtyi Kokkolan Kosilaan uuteen keskusvarastoon vuonna 1980. Kirjanpito ja varastoseuranta siirtyivät tietokonepohjaiseksi jo seuraavana vuonna. Varasto muutti nykyiseen paikkaansa Kokkolan Jänismaalle 1989. Myymälöitä avattiin 1980-luvulla useita ja 1991 Kokkolan Halpa-Halli Oy osti Vaasan HalpaHalli –ketjun. Kaupassa myymälämäärä lisääntyi kuuteen ja toimialue laajeni Satakuntaan Porin myymälän myötä. 2003 avattiin ensimmäinen HHSport ja HHCafé Alahärmään. HHSportin toiminta päättyi vuoden 2018 aikana. HHCafén muutti nimensä vuoden 2018 brändiuudistuksessa HHKeittiöksi.
Valtakunnallinen toimialue saavutettiin viimein vuonna 2017, kun verkkokauppa avattiin.
Kevään 2018 markkinoininnissa siirryttiin käyttämään Halpa-Hallin sijasta kirjoitusasua HalpaHalli.
HalpaHalli myymälöiden aukiolo laajentui sunnuntaihin 18.11.2018 lähtien. Syksyllä 2019 julkaistaan HalpaHallin 50-vuotisjuhlateos Talo, jonka Esko rakensi. Teoksen on kirjoittanut Hippo Taatila.

# Myymälät 

# Yhtiömuoto 

Kokkolan Halpa-Halli Oy on osakeyhtiö, jonka toimitusjohtajana on vuodesta 2000 toiminut Janne Ylinen. Hän on myös hallituksen jäsen. Hallituksen puheenjohtajana toimii Esko Ylinen. Muut hallituksen jäsenet ovat Anne Flinck, Tea Forsberg, Minna Kulmala ja Johannes Ylinen. Hallinnon muodostavat toimitusjohtajan lisäksi varatoimitusjohtaja Ari Isohella, henkilöstöjohtaja Janne Syri, talousjohtaja Veli Märsylä ja markkinointipäällikkö Juha Hakala. Logistiikkapäällikkö on Jari Hänninen.

# Liiketoimintamalli 

HalpaHalli on tehnyt tietoisen päätöksen rakentaa myymälänsä pääsääntöisesti kaupunkien ydinkeskustoihin estämään kaiken toiminnan valumista kaupunkialueiden ulkopuolelle isoihin automarketteihin. Valtaosa HalpaHalleista sijaitsee pienissä maaseutukaupungeissa, joissa ne ovat usein ainoita täyden palvelun marketteja. Vuonna 2017 avatun verkkokaupan myötä HalpaHallin tuotteet ovat nykyään saatavilla kaikkialta Suomesta. HalpaHallilla on oma maahantuontiorganisaationsa, jonka kautta hoituu omien tuotemerkkien tuonti. Tuotteiden siirto keskusvarastolta myymälöihin tapahtuu yrityksen omilla rekka-autoilla kuljettajien ollessa yrityksen omilla palkkalistoilla. Tavoitteena HalpaHallilla on antaa kaikille mahdollisuus parempaan arkeen tarjoamalla laadukkaita tuotteita edullisesti.

# Lähteet 

# Aiheesta muualla 

Halpa-Hallin verkkosivut.
Linda Pelkonen: Miksi ette myy Tom of Finland -postimerkkejä, Halpa-Halli? Uusi Suomi 9.9.2014.
