
## Ruusuvuori

Emil Ruusuvuori (s. 2. huhtikuuta 1999 Helsinki) on suomalainen tennispelaaja. Oikealla kädellä lyövä Ruusuvuori aloitti tenniksen pelaamisen viisivuotiaana. Hän sijoittui junioreiden maailmanlistalla parhaimmillaan neljänneksi marraskuussa 2017. ATP-maailmanlistalla hänet on rankattu parhaimmillaan kaksinpelissä sijalle 125 marraskuussa 2019 ja nelinpelissä sijalle 244 heinäkuussa 2019. Hän edustaa seuratasolla HVS-Tennistä. Ruusuvuori harjoitteli Jarkko Nieminen Tennisakatemiassa vuoteen 2017 saakka, kunnes akatemia lopetettiin. Häntä valmentaa Federico Ricci.

# Tennisura 

# Juniorina 

Tammikuussa 2017 Ruusuvuori pelasi ensimmäisessä Grand Slam -turnauksessaan Australian avoimissa osallistuen poikien kaksin- sekä nelinpeliin. Nelinpelissä hän hävisi tšekkiläisen parinsa Michael Vrbenskyn kanssa ensimmäisellä kierroksella. Kaksinpelissä Ruusuvuori eteni puolivälieriin, missä hävisi ATP-maailmanlistan sijalla 501 olleelle Corentin Moutet'lle. Ruusuvuori kuului Suomen joukkueeseen helmikuussa 2017 pelatussa Davis Cup -maaottelussa Georgiaa vastaan tehden aikuisten maaotteludebyyttinsä.Ranskan avoimissa 2017 Ruusuvuoren pelit päättyivät kaksinpelissä avauskierrokselle jälleen Moutet'a vastaan. Nelinpelissä hän eteni saksalaisen Rudolf Mollekerin kanssa puolivälieriin. Heinäkuussa Ruusuvuori pelasi Wimbledonissa sekä poikien kaksin- että nelinpelin pääsarjassa. Hän joutui luovuttamaan kaksinpelin ensimmäisellä kierroksella Rudolf Mollekeria vastaan. Yhdysvaltain avoimissa Ruusuvuori eteni välieriin poikien kaksinpelissä. Hänellä oli Wu Yibingiä vastaan kaksi ottelupalloa, mutta kiinalainen oli lopulta vahvempi ja voitti välierän. Lokakuussa 2017 Ruusuvuori pelasi ensimmäisenä suomalaisena maailman kovimmassa junioriturnauksessa ITF Junior Mastersissa. Siellä hän voitti koko turnauksen päihittäen loppuottelussa junioreiden maailmanlistan ykkössijalla olleen Wu Yibingin. Hän tienasi turnausvoitosta 15 000 Yhdysvaltain dollaria. Voiton myötä hän nousi junioreiden maailmanlistalla kuudenneksi. Seuraavaksi hän kertoi siirtyvänsä ammattilaiskentille. Marraskuussa pelatussa Helsingin 25 000 Yhdysvaltain dollarin ITF-turnauksessa Ruusuvuori saavutti turnausvoiton. Hän voitti välierissä ykköseksi sijoitetun, maailmanlistan sijalla 217 olleen Mohamed Safwatin ja loppuottelussa hän voitti sijalla 334 olleen Jevgeni Karlovskin.

# Ammattilaisena 

Toukokuussa 2018 Ruusuvuori saavutti toisen ITF-tason turnausvoittonsa Santa Margarida de Montbuin turnauksessa. Elo-syyskuussa Ruusuvuori voitti Piombinon ITF-turnauksen. Lokakuussa hän voitti Falunin ITF-turnauksen loppuottelussa Patrik Niklas-Salmisen. Maaliskuussa 2019 Ruusuvuori voitti Norjassa pelatun 15 000 Yhdysvaltain dollarin ITF-turnauksen häviämättä erääkään. Huhtikuussa hän voitti $25 000 ITF-turnauksen kaksinpelin Iso-Britanniassa. Toukokuussa Ruusuvuori saavutti ensimmäisen turnausvoittonsa haastajakiertueella, kun hän voitti Kazakstanissa pelatun nelinpeliturnauksen Jurij Rodionovin kanssa. Kesäkuussa hän voitti Uzbekistanissa pelatun haastajaturnauksen kaksinpelin. Heinäkuussa Ruusuvuori voitti Harri Heliövaaran kanssa Alankomaissa pelatun ATP-haastajaturnauksen nelinpelin. Elokuussa Ruusuvuori saavutti finaalipaikan Augsburgin haastajaturnauksessa voittamalla turnauksessa muun muassa ykköseksi sijoitetun, maailmanlistan sijalla 123 olleen sveitsiläisen Henri Laaksosen. Loppuottelussa hänelle oli kolme ottelupalloa, mutta hävisi lopulta kolmessa erässä Yannick Hanfmannille. Syyskuun alkupuolella 2019 Ruusuvuori voitti toisen haastajakiertueen kaksinpeliturnauksensa, Rafa Nadal Openin Mallorcalla. Davis Cupissa Ruusuvuori voitti maailmanlistan sijalla viisi olleen itävaltalaisen Dominic Thiemin suoraan kahdessa erässä. Ruusuvuori voitti kolmannen haastajakiertueen kaksinpeliturnauksensa Skotlannin Glasgowssa syyskuun lopulla 2019. Marraskuussa Ruusuvuori voiti Helsingissä pelatun haastajakiertueen kaksinpeliturnauksen ja päätti kautensa siihen.

# Lähteet 

# Aiheesta muualla 

Emil Ruusuvuori ATP:n sivuilla (englanniksi)
Emil Ruusuvuori ITF:n sivuilla (englanniksi)
Emil Ruusuvuori Davis Cup -sivustolla (englanniksi)
