
## Ντέιβιντ Ρίβερς

Ο Ντέιβιντ Λι Ρίβερς (γεννημένος στις 20 Ιανουαρίου 1965) είναι Αμερικανός παλαίμαχος καλαθοσφαιριστής. Έχει ύψος 183εκ και αγωνιζόταν στη θέση του πλέι μέικερ.

# Κολλεγιακή καριέρα 

Ο Ντέιβιντ Ρίβερς εισήχθη το 1984 στο Πανεπιστήμιο Νοτρ Νταμ, και αγωνίστηκε στο Κολλεγιακό Πρωτάθλημα με την ομάδα μπάσκετ του Πανεπιστημίου, τους Φάιτινγκ Άιρις. Από το Πανεπιστήμιο του Νοτρ Νταμ αποφοίτησε το 1988.

# Επαγγελματική καριέρα 

Μετά την αποφοίτησή του, ο Ρίβερς συμμετείχε στα Ντραφτς του ΝΒΑ, χάρη στα οποία εξασφάλισε συμβόλαιο συνεργασίας με τους τότε πρωταθλητές Λος Άντζελες Λέικερς.
Στους Λέικερς δεν είχε ιδιαίτερο χρόνο συμμετοχής, με αποτέλεσμα να μεταπηδήσει το 1989 στην έτερη ομάδα του Λος Άντζελες, τους Λος Άντζελες Κλίπερς.
Την περίοδο 1990-91, ο Ρίβερς αγωνίστηκε αρχικά στους Τούλσα Φαστ Μπρέικερς (γνωστούς και ως Σαβάνα Σπίριτς) κι έπειτα στους Μέμφις Ρόκερς.
Το 1991 επέστρεψε στους Λος Άντζελες Κλίπερς, στους οποίους παρέμεινε για ακόμη ένα χρόνο.
Την περίοδο 1992-93 αγωνίστηκε στο Πρωτάθλημα CBA για λογαριασμό των Λα Κρος Κατμπερντς, με τους οποίους μάλιστα κατέκτησε το Πρωτάθλημα.
Το 1993 αποφάσισε να αφήσει για πρώτη φορά στην καριέρα του την Αμερική και να ταξιδέψει με προορισμό την Ευρώπη.
Πρώτος Ευρωπαικός σύλλογος στον οποίο αγωνίστηκε ήταν η γαλλική Ολιμπίκ Αντίμπ, στην οποία παρέμεινε για δύο χρόνια (1993-95). Με την ομάδα της Κυανής Ακτής κατέκτησε το πρωτάθλημα Γαλλίας τη σεζόν 1994-95 απέναντι στην Πο-Ορτέζ, ενώ την ίδια περίοδο έφτασε μέχρι τους ημιτελικούς του Κυπέλλου Ευρώπης (Σαπόρτα) όπου αποκλείστηκε με 1-2 νίκες από την ιταλική Μπενετόν Τρεβίζο, παρότι διέθετε το πλεονέκτημα έδρας.
Το καλοκαίρι του 1995 πήρε μεταγραφή στον Ολυμπιακό Πειραιώς, στον οποίο παρέμεινε για δύο χρόνια έχοντας καταφέρει να κατακτήσει δύο Πρωταθλήματα Ελλάδος (1996, 1997), ένα Κύπελλο Ελλάδος (1997) και μία Ευρωλίγκα (1997).
Την περίοδο 1997-98 αγωνίστηκε στην ιταλική Φορτιτούντο Μπολόνια, με την οποία κατέκτησε το Κύπελλο Ιταλίας του 1998.
Την επόμενη διετία αγωνίστηκε στην τουρκική Τόφας ΣΚ με την οποία κατέκτησε δύο Πρωταθλήματα Τουρκίας (1999, 2000) και δύο Κύπελλα Τουρκίας (1999, 2000).
Το 2000 επέστρεψε στον Ολυμπιακό Πειραιώς, στον οποίο παρέμεινε για ένα χρόνο. Μετά το τέλος της αγωνιστικής περιόδου 2000-01, ο Ντέιβιντ Ρίβερς αποφάσισε να αποσυρθεί από την ενεργό δράση και να βάλει τέλος στην καριέρα του.

# Τίτλοι 

1 Πρωτάθλημα CBA: 1993
1 Πρωτάθλημα Γαλλίας: 1995
2 Πρωταθλήματα Ελλάδας: 1996, 1997
1 Κύπελλο Ελλάδας: 1997
1 Ευρωλίγκα: 1997
1 Κύπελλο Ιταλίας: 1998
2 Πρωταθλήματα Τουρκίας: 1999, 2000
2 Κύπελλα Τουρκίας: 1999, 2000

# Πηγές 

http://basketball.usbasket.com/player/David_Rivers/8806
