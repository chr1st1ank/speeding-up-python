
## Τζορτζ Κονρότε

O Τζορτζ Κονρότε (Jioji Konousi Konrote, 1947-) είναι στρατιωτικός των Φίτζι και από τις 12 Νοεμβρίου 2015 πρόεδρος της νησιωτικής χώρας. Από το 2001 ως το 2006 υπηρέτησε ως ύπατος αρμοστής στην Αυστραλία. Υπηρέτησε επίσης ως υπουργός Προεδρίας για θέματα μετανάστευσης το 2006 και υπουργός για Ευκαιρίες Απασχόλησης, Παραγωγικότητας και Βιομηχανικών Σχέσεων από το 2014 ως το 2015. Είναι ο πρώτος πρόεδρος που δεν είναι iTaukei και ο πρώτος που εξελέγη από το κοινοβούλιο και όχι από το συμβούλιο των φυλάρχων, όπως οι προκάτοχοί του.

# Εκπαίδευση και στρατιωτική καριέρα 

Γεννήθηκε στη Ροτούμα στις 26 Δεκεμβρίου 1947.. Σπούδασε στο Λύκειο της Ναταμπούα και ακολούθησε στρατιωτική σταδιοδρομία.
Το 1966 εισήλθε στις τάξεις του φιτζιανού στρατού (RFMF) και εκπαιδεύτηκε με τις αυστραλιανές και τις νεοζηλανδικές στρατιωτικές δυνάμεις. Συνέχισε τις στρατιωτικές του σπουδές στο Αυστραλιανό Κολέγιο της Άμυνας και των Σπουδών Στρατηγικής και στην Αυστραλιανή Ακαδημία Άμυνας στην Καμπέρα της Αυστραλίας. Στη συνέχεια φοίτησε στην Κρατική Σχολή Κένεντι του Πανεπιστημίου του Χάρβαρντ το 2000.
Διορίστηκε υποδιοικητής των ειρηνευτικών δυνάμεων του ΟΗΕ στον Λίβανο (UNIFIL) κατά τη συμμετοχή των Φίτζι στην εν λόγω δύναμη. Έπειτα έγινε βοηθός γενικός γραμματέας της δύναμης στο Λίβανο. Σε αναγνώριση των υπηρεσιών του τιμήθηκε με το Μετάλλιο Ειρήνης της UNIFIL (1978), τον Στρατιωτικό Σταυρό (1982), το Τάγμα της Τιμής (Ιταλία), το 1997, το Τάγμα του Κέδρου (Λίβανος, 1999) και έγινε αξιωματικός του Τάγματος των Φίτζι το 1997.

# Διπλωματική καριέρα 

Το 2001 και επί μία πενταετία υπηρέτησε ως ύπατος αρμοστής στην Αυστραλία. Μετά το διορισμό του, που είναι ισότιμος με εκείνον του πρέσβη, εξελέγη βουλευτής στην περιφέρεια της Ροτούμα το 2006. Εν συνεχεία διορίστηκε υπουργός Προεδρίας, αρμόδιος για θέματα μετανάστευσης και αρμόδιος για θέματα βετεράνων στρατιωτικών στην κυβέρνηση του Λαϊσένια Καράζε. Ο ρόλος του στην κυβέρνηση τερματίστηκε έπειτα από το πραξικόπημα του αρχιπλοιάρχου Φρανκ Μπαϊνιμαράμα στις 5 Δεκεμβρίου 2006.
Παρότι είχε υπηρετήσει στην κυβέρνηση Καράζε, ο Κονρότε ήταν υποψήφιος με το κόμμα Πρώτα τα Φίτζι στις γενικές εκλογές του 2014. Στις εκλογές κέρδισε 1.585 ψήφους. Μετά τον Σεπτέμβριο του 2014 διορίστηκε υπουργός για Ευκαιρίες Απασχόλησης, Παραγωγικότητας και Βιομηχανικών Σχέσεων.

# Πρόεδρος 

Ο Κονρότε εξελέγη πρόεδρος τον Οκτώβριο του 2015. Στις 12 Οκτωβρίου 2015 παραιτήθηκε από το κοινοβούλιο μετά την εκλογή του ως προέδρου των Φίτζι.Η επίσημη ορκωμοσία του για τριετή θητεία έγινε στις 12 Νοεμβρίου 2015.O Κονρότε επαναδιορίστηκε στην προεδρία της χώρας στις 31 Αυγούστου 2018, καθώς εξελέγη από το Κοινοβούλιο χωρίς αντίπαλο για άλλη μία θητεία 3 ετών.

# Παραπομπές 

