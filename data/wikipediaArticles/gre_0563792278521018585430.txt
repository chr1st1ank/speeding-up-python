
## Γεώργιος Ε΄ του Ανοβέρου

Ο Γεώργιος Ε΄ (27 Μαΐου 1819 - 12 Ιουνίου 1878) από τον Οίκο του Αννοβέρου ήταν βασιλιάς του Αννοβέρου (1851-1866), δούκας του Κάμπερλαντ και πρίγκιπας της Βρετανίας.

# Τα νεανικά έτη 

Ο Γεώργιος-Φρειδερίκος-Αλέξανδρος-Κάρολος-Ερνέστος-Αύγουστος γεννήθηκε στο Βερολίνο και ήταν το μόνο τέκνο του Ερνέστου-Αυγούστου Α΄ βασιλιά του Αννοβέρου και της Φρειδερίκης του Μεκλεμβούργου-Στρέλιτς. Βαπτίσθηκε 42 ημέρες μετά, από τον ιερέα Χένρυ-Τόμας Ώστεν, αδελφό της συγγραφέα Τζέιν Ώστεν και είχε 23 αναδόχους, οι περισσότεροι εστεμμένοι της Ευρώπης. 
Από ένα παιδικό ατύχημα και την ασθένεια που ακολούθησε, έχασε την όραση του ενός ματιού του το 1828. Το 1833 έχασε και την όραση από το άλλο μάτι. Το 1835 ο θείος του Γουλιέλμος Δ΄ της Βρετανίας τον έκανε ιππότη του Τάγματος της Περικνημίδος. Ο πατέρας του ήλπισε ότι θα νυμφευόταν την σχεδόν συνομήλικη εξαδέλφη του Βικτώρια μέλλουσα βασίλισσα της Βρετανίας, ώστε να μείνουν ενωμένοι οι θρόνοι της Βρετανίας και του Ανοβέρου, αλλά αυτό δεν ευοδώθηκε.

# Διάδοχος και βασιλιάς του Ανοβέρου 

Όταν το 1837 απεβίωσε ο Γουλιέλμος Δ΄, στη Βρετανία τον διαδέχθηκε η Βικτώρια και στο Ανόβερο, που εκληρονομείτο μόνο σε εξ αρρενογονίας απογόνους (Σαλικό Δίκαιο), ο Ερνέστος-Αύγουστος Α΄. Έτσι η 123 ετών ένωση των δύο βασιλείων έπαυσε. Μια και ήταν τυφλός, υπήρχε αμφιβολία για το αν θα διαδεχόταν τον πατέρα του, ο οποίος αποφάσισε να τον διαδεχθεί. Το 1843 νυμφεύτηκε τη Μαρία των Βέττιν, κόρη του Ιωσήφ δούκα της Σαξονίας-Άλτενμπουρκ. 
Το 1851 απεβίωσε ο πατέρας του και τον διαδέχθηκε στους τίτλους του. Από τον πατέρα του και τον εκ μητρός θείο του Κάρολο είχε μάθει να διοικεί αυταρχικά και συχνά περιπλέχτηκε σε διενέξεις με το Κοινοβούλιο. Το 1866 ξέσπασε ο Αυστρο-Πρωσικός πόλεμος και η Πρωσία του ζήτησε να συμμαχήσει, αλλιώς θα τον πολεμούσε. Αν και ήξερε ότι δεν μπορούσε να κερδίσει πολεμικά την Πρωσία, συντάχθηκε με την Αυστρία, παρά την επιθυμία τού Κοινοβουλίου. Τότε η Πρωσία κατέλαβε το Αννόβερο, ο στρατός του παραδόθηκε και η βασιλική οικογένεια κατέφυγε στο Γκμούντεν της Αυστρίας. Το Αννόβερο προσαρτήθηκε στην Πρωσία από τον Γουλιέλμο Α΄ της Πρωσίας, που ήταν εξάδελφος του Γεωργίου Ε΄. Ο έκπτωτος βασιλιάς έκανε έκκληση στις Μεγάλες Δυνάμεις να παρέμβουν· διατήρησε τη Λεγεώνα των Γουέλφων από το 1866 ως το 1870 με έξοδά του.
Το 1878 απεβίωσε στο Παρίσι και ετάφη στο κάστρο του Ουίνδσορ. Το 1856 είχε ιδρύσει το Σύλλογο Μεταλλείων & Μεταλλουργών «Γεώργιος και Μαρία». Η εταιρεία επεξεργαζόταν σίδηρο και χάλυβα και αναπτύχθηκε γοργά· μάλιστα έδωσε το όνομα στην πόλη που δημιουργήθηκε: Γκεοργκσμαρίενχουτε. Ο θυρεός του Γεωργίου Ε΄ ήταν αυτός του πατέρα του, δηλαδή όμοιος με της Βρετανίας.

# Οικογένεια 

Με τη σύζυγό του Μαρία των Βέττιν, κόρη του Ιωσήφ δούκα της Σαξονίας-Άλτενμπουργκ, είχε τέκνα:

Ερνέστος-Αύγουστος Β΄ 1845-1923, διαδέχθηκε τον πατέρα του στους τίτλους του· νυμφεύτηκε την Τύρα των Γκλύξμπουργκ, κόρη του Χριστιανού Θ΄ βασιλιά της Δανίας.
Φρειδερίκη 1848-1926, σύζυγος του Αλφόνσου βαρόνου του Πάουελ-Ράμινγκεν.
Μαρία 1849-1904, δεν παντρεύτηκε.

# Πηγές 

The London Gazette: no. 17497. p. 1296. 24 July 1819. Retrieved 2008-06-19.
William Christian Sellé, letter to The Times dated July 3rd
Letter to the Times dated July 5th by William Christian Sellé
Heinzen, Jasper. The Guelph 'Conspiracy': Hanover as Would-Be Intermediary in the European System, 1866-1870. The International History Review 29, No. 2 (2007), pp. 258-281.
Schmitt, Hans A. Prussia's Last Fling: The Annexation of Hanover, Hesse, Frankfurt, and Nassau, June 15 - October 8, 1866. Central European History 8, No. 4 (1975), pp. 316-347.
Schmitt, Hans A. Prussia's Last Fling: The Annexation of Hanover, Hesse, Frankfurt, and Nassau, June 15 -October 8, 1866. Central European History 8, No. 4 (1975), pp. 316-347.
Marks of Cadency in the British Royal Family, www.heradica.org

# Πινακοθήκη 

