
## Tyrannosaurus Rex (lautapeli)

Tyrannosaurus oli liitukauden lopun Maastricht-vaiheella, 68-65 miljoonaa vuotta sitten elänyt teropodidinosaurus. Sen ainoa laji Tyrannosaurus rex (lat. ”tyranniliskojen kuningas”), lyhyesti T. rex tai puhekielessä T-Rex, on Tyrannosauridae-heimon suurin laji ja yksi suurimmista teropodeista. Tyrannosaurus rex oli myös yksi viimeisistä dinosauruksista (lintuja lukuun ottamatta), joka kuoli sukupuuttoon liitukauden joukkosukupuutossa 65 miljoonaa vuotta sitten. 
Viihdeteollisuus on tehnyt Tyrannosaurus rexin yhdeksi kuuluisimmista dinosauruksista, ja se on 1990-luvusta lähtien esiintynyt elokuvissa, kirjoissa, videopeleissä ja monessa muussa mediassa, esimerkiksi Jurassic Parkissa.

# Tuntomerkit 

Tyrannosaurus rex liikkui voimakkailla takaraajoillaan. Kaksikyntiset eturaajat ovat pienet. Pää on raskas, ja sitä tasapainottaa pitkä häntä. Täydellisin ja suurin fossiileista on Chicagossa Fieldin luonnonhistoriallisessa museossa näytteillä oleva Sue. Nimestään huolimatta sen sukupuolta ei tiedetä. Sen pituus on 12,8 metriä, arvioitu elopaino 6,4 (tai 9,5) tonnia, korkeus lantion kohdalta 4 metriä, kallon pituus 1,5 metriä ja hampaiden pituus 19,05–30,5 senttimetriä. Aikuiset tyrannosaurukset painoivat yleensä 6–8 tonnia. Tyrannosaurus rexiä pidettiin pitkään suurimpana koskaan eläneenä maapetona, mutta 1990-luvulla löydettiin kaksi sitä suurempaa lihansyöjädinosaurusta, Spinosaurus ja Giganotosaurus.

# Oliko Tyrannosaurus rexillä höyheniä? 

Tyrannosaurus rexillä saattoi ainakin poikasiässä olla höyheniä, koska niitä oli sen kahdella lähimmällä sukulaisella ja useilla muilla lihansyöjädinosauruksillakin. Aikuiselle yksilölle täysi höyhenpeite olisi voinut olla suuren koon vuoksi tukahduttavan kuuma, joten on mahdollista, että höyhenpeite katosi tai harveni eläimen aikuistuessa. Noin 125 miljoonaa vuotta sitten elänyt höyhenpeitteinen kaukainen sukulainen Yutyrannus oli kuitenkin yli 9 metriä pitkä ja painoi arviolta 1,5 tonnia. Fossiilinäyttöä höyhenistä on vaikea saada, koska pehmeät osat useimmiten tuhoutuivat nopeasti.

# Liikkuminen 

Ensimmäinen kokonainen Tyrannosaurus rexin luuranko paljastettiin yleisölle vuonna 1915 asennossa, jossa se seisoi pystyssä jalkojen ja hännän muodostaman kolmion varassa. Useiden museoiden luurangot ovat edelleen koottuina tähän asentoon, vaikka jo 1970-luvulla todettiin, että se olisi aiheuttanut vakavaa rasitusta tietyille kehon osille. 1990-luvulla elokuva Jurassic Park popularisoi tieteen oikeana pitämän tavan kuvata Tyrannosaurus rex selkäranka ja häntä vaakasuorassa. Myös näkemykset sen nopeudesta ovat muuttuneet. Aiemmin sen nopeudeksi arvioitiin jopa 80 kilometriä tunnissa, mutta uudempien tutkimusten mukaan maksinopeus oli 35–40 km/h. Esimerkiksi Triceratops ja Edmontosaurus, joita Tyrannosaurus rex on todistettavasti syönyt, olivat nekin suuria ja hitaita eläimiä. 

# Kasvu 

Tyrannosaurus rex kasvoi alle kymmenkiloisesta yli kuusitonniseksi noin 20 vuodessa. Ensimmäisten noin 10 vuoden ajan kasvu oli hidasta. Poikasena Tyrannosaurus rex saattoi olla hyvinkin nopea, mutta sen kasvaessa raajojen pituus lyheni suhteessa vartaloon ja painopiste siirtyi eteenpäin. Tämä ja kasvanut massa tekivät aikuisesta huomattavasti raskasliikkeisemmän. Keho saavutti tonnin painon noin 13-vuotiaana, minkä jälkeen paino kasvoi jopa 1,79 tonnin vuosivauhtia. Kuuluisan paleontologi Jack Hornerin mukaan useimmat fossiilit osoittavat, että Tyrannosaurus rexin luut kasvoivat paksuutta vielä aikuisenakin. Useimmilla nykyään elävillä eläimillä luusto lakkaa kasvamasta aikuisena. Naaraiden on uskottu kasvaneen uroksia suuremmiksi, mutta tutkijat eivät ole tästä yksimielisiä. Fossiilien sukupuolen määrittäminen on vaikeaa.Vuonna 1988 nimen Nanotyrannus lancensis saanut löytö saattaa olla keskenkasvuinen Tyrannosaurus rex.

# Peto vai raadonsyöjä? 

Tyrannosaurus rex on ainoa suuri lihansyöjä, jonka tiedetään eläneen Maastricht-vaiheen lopulla. Sitä pidettiin aiemmin petona, mutta sen on myös esitetty olleen raadonsyöjä. Nykyään useimmat tutkijat uskovat sen olleen molempia. Vuonna 2013 julkaistussa uutisessa kerrottiin koteloituneen Tyrannosaurus rexin hampaan löytyneen Hadrosauruksen hännästä, mikä kiistatta todistaa Tyrannosaurus rexin metsästäneen elävää riistaa. Sen ravintona olivat suuret kasvinsyöjädinosaurukset, ainakin Hadrosaurus, Triceratops ja Edmontosaurus. Tutkijat uskovat sen pystyneen haukkaamaan kerralla jopa 230 kg lihaa.
Fossiiliaineiston mukaan Tyrannosaurus rex murskasi luita syödessään, ja sen lannasta on löytynyt luunsiruja. Tämän jotkut ovat katsoneet todisteeksi raadonsyönnistä. Tietokonemallinnuksella on puruvoimaksi arvioitu 35 000–57 000 N (noin 3 600–5 800 kg). Tutkimuksessa vanhojen eläinten puruvoima todettiin nuoria suhteellisesti suuremmaksi, mikä voi viitata siihen, että niiden ruokavalio muuttui ajan myötä.Fossiiliaineistosta on löydetty merkkejä siitä, että Tyrannosaurus rex harjoitti kannibalismia.

# Löydöt 

Tyrannosaurus rexin fossiileja on löydetty Pohjois-Amerikasta Montanasta, Texasista, Utahista, Wyomingista, Albertasta ja Saskatchewanista ja New Mexicosta. Mongoliasta on löydetty Tarbosaurus bataarin fossiileja, jota osa tutkijoista pitää samana lajina.Ensimmäinen löytö tehtiin vuonna 1892, kun paleontologi Edward Drinker Cope löysi myöhäisen liitukauden kerrostumista fossiloituneen selkärangan ja antoi löydölle nimeksi Manospondylus gigas. Täydellisemmän luurangon löysi Barnum Brown vuonna 1902, ja Henry Fairfield Osborn nimesi sen vuonna 1905 Tyrannosaurus rexiksi. Henry Osborn huomasi kuitenkin vuonna 1917 Manospondyluksen ja Tyrannosaurus rexin samaksi lajiksi, mutta hän ei kuitenkaan yhdistänyt nimiä. Vuonna 2000 tuli voimaan uusi International Code of Zoological Nomenclature (ICZN), jonka mukaan nimi Tyrannosaurus rex säilytetään, koska se on vakiintunut, vaikka Manospondylos gigas on alkuperäinen nimi. Kaiken kaikkiaan on löydetty noin kolmenkymmenen Tyrannosaurus rexin fossiileita, ja ainakin yhdessä luurangossa on mukana pehmeää kudosta ja proteiineja.

# Aistit 

Tyrannosaurus rexin lähellä toisiaan sijainneet ja eteenpäin osoittaneet silmät takasivat niille hyvän syvyysnäön. Sen silmät olivat softballin kokoiset. Sillä oli myös valtava hajukäämi, johon hajuhermot liittyvät. Tietokonetomografia on osoittanut myös hajuhermojen olleen erittäin suuria. Korvat olivat samankaltaiset kuin nykyisten krokotiilien, joilla on erinomainen kuulo.

# Elinympäristö 

Tyrannosaurus rex eli metsäisissä jokilaaksoissa ja soilla. Fossiililöydöt sijoittuvat silloiselle Laramidian saarelle, joka käsitti nykyisen Pohjois-Amerikan länsiosan Alaskasta Meksikon keskiosiin. Ilmasto liitukaudella oli nykyistä lämpimämpi mutta viileni Maastricht-vaiheen loppua kohti. Sademäärä ja ilman hiilidioksidipitoisuus olivat suuret, joten kasvit tuottivat valtavasti biomassaa, jota suuret kasvinsyöjät käyttivät ravinnokseen.

# Tyrannosaurus rex populaarikulttuurissa 

Tyrannosaurus rex on luultavasti kuuluisin kaikista dinosauruksista. Se on ainoa dinosaurus, joka yleisesti tunnetaan sekä tieteellisen suvun että lajin nimellä.
Tyrannosaurus esiintyy muun muassa viidessä suositussa Jurassic Park -elokuvassa: Jurassic Park, Kadonnut maailma: Jurassic Park, Jurassic Park III, Jurassic World ja Jurassic World: Kaatunut valtakunta. Se esiintyy myös Esihistoriallinen puisto -sarjan lähes joka osassa, Matkalla dinosaurusten kanssa -sarjan viimeisessä osassa ja monissa vanhoissakin elokuvissa, esimerkiksi King Kongissa, ja se esitettiin myös Historyn Esihistoriallinen tappeluklubi -sarjassa.

# Lähteet 

# Aiheesta muualla 

Tyrannosauruksen evoluutiosta uutta tietoa
Dinosaurukset eli hirmuliskot
